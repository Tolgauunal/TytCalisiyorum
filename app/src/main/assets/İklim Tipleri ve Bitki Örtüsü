<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}

    </style>
</head>
<p><strong>YERYÜZÜNDEKİ BAŞLICA İKLİM</strong><strong>TİPLERİ ve TABİİ BİTKİ ÖRTÜSÜ</strong></p>
<p><strong>A. SICAK İKLİMLER</strong></p>
<p><strong>1. Ekvatoral İklim</strong></p>
<p>Ekvator çevresinde, 0° – 10° Kuzey ve Güney enlemleri arasında görülür. Yıllık ortalama sıcaklık
    25°C dolayındadır.</p>
<p>Yıllık sıcaklık farkı 2 – 3°C yi geçmez. Yıllık yağış miktarı 2000 mm den fazladır. Her mevsim
    yağışlı olmakla birlikte, ekinoks tarihlerinde yağış maksimum düzeye erişir. Tabii bitki örtüsü
    oldukça gür ve geniş yapraklı ormanlardır.</p>
<p>Ekvatoral iklim, Amazon ve Kongo havzalarının büyük bir kesiminde, Gine Körfezi kıyılarına yakın
    bölgelerde, Endonezya ve Malezya’nın büyük bir bölümünde etkili olmaktadır.</p>
<p><strong>2. Tropikal İklim (Subtropikal – Savan)</strong></p>
<p>10° – 20° Kuzey ve Güney enlemleri arasında ve 0° – 10° enlemlerinde 1000 m. den sonra görülür.
    Ekvatoral kuşak ile çöller arasında bir geçiş iklimidir.</p>
<p>Yıllık ortalama sıcaklık 20 °C dolayındadır. Yıllık sıcaklık farkı 4 – 5 °C dir. Yıllık yağış
    miktarı 1000 – 2000 mm. arasındadır. Güneş ışınlarının dik geldiği yaz ayları yağışlı, kışlar
    kuraktır. Tabii bitki örtüsü yüksek boylu ve gür bitki toplulukları olan savanlardır.</p>
<p><strong>3. Muson İklimi</strong></p>
<p>Muson rüzgârlarının etki alanlarında görülür. Yıllık ortalama sıcaklık<br/>
    15 – 20 °C dir. Yıllık sıcaklık farkı 10 °C civarındadır.</p>
<p>Yıllık ortalama yağış 2000 mm. dolayındadır. Yıllık yağışların % 85′i yaz aylarında düşer. Kış
    mevsimi kurak geçmektedir. Tabii bitki örtüsü kışın yaprağını döken, yazın yeşillenen
    ormanlardır. Yağışların azaldığı yerlerde ise savanlar görülür.</p>
<p><strong>4. Çöl İklimi (Sıcak ve Kurak İklim)</strong></p>
<p>Dönenceler civarında, Asya ve Kuzey Amerika’da karaların iç kısımlarında ve Güney Amerika’da
    görülür. Bu iklim tipini, yağışların yok denecek kadar az olması belirler. Çöllerdeki nem
    yetersizliği, günlük sıcaklık farkının büyümesine zemin hazırlamıştır. Günlük sıcaklık farkının
    50°C yi bulduğu zamanlar olmaktadır. Yıllık yağış miktarı<br/>
    100 mm nin altındadır. Yağışlar daha çok sağanak yağmurlar şeklindedir. Tabii bitki örtüsü bazı
    kurakçıl otlar ve kaktüs bitkileridir.</p>
<table id="table20" border="9">
    <tbody>
    <tr>
        <td width="100%">Afrika’da B. Sahra, Ortadoğu’da Necef, Asya’da Gobi, Taklamakan,
            Avustralya’da Gobbon ve Gibson, Güney Afrika’da Kalahari ve Namib, Güney Amerika’da
            Patagonya, Atacama ve Peru yeryüzündeki başlıca çöl alanlarıdır.
        </td>
    </tr>
    </tbody>
</table>
<p>&nbsp;</p>
<p><strong>B. ILIMAN İKLİMLER</strong></p>
<p><strong>1. Akdeniz İklimi</strong></p>
<p>Genel olarak, 30° – 40° enlemleri arasında görülür. Yazları sıcak ve kurak, kışları ılık ve
    yağışlıdır. Yıllık ortalama sıcaklık 15 – 20°C dir.</p>
<p>Yıllık sıcaklık farkı ise 18°C kadardır. Yıllık yağış miktarı 600 – 1000 mm arasında değişir. En
    fazla yağış kışın, en az yağış yazın görülür. Karakteristik bitki örtüsü, kızılçam ormanlarının
    tahrip edilmesiyle ortaya çıkan makilerdir.</p>
<p>Makiler, sürekli yeşil kalabilen, kısa boylu, sert yapraklı, kuraklığa dayanabilen, çalımsı bodur
    bitkilerdir. Mersin, defne, kocayemiş, zeytin, süpürge çalısı, bodur, ardıç gibi bitkiler
    başlıca maki türleridir. Akdeniz ikliminde yağışın az çok yeterli olduğu orta yükseklikteki
    yamaçlarda iğne yapraklı ağaçlardan oluşan ormanlar (Kızılçam, sarıçam, karaçam ormanları gibi)
    yer alır.</p>
<p>Akdeniz iklimi en belirgin olarak Akdeniz çevresinde görülmekle birlikte, Güney Portekiz,
    Afrika’nın güneyinde Kap Bölgesi, Avustralya’nın güneybatısı ve güneydoğusu, Orta Şili ve
    ABD’nin Kaliforniya eyaletinde de etkili olmaktadır.</p>
<p><strong>2. Okyanusal İklim</strong></p>
<p>Genel olarak, 30° – 60° enlemleri arasında, karaların batı kıyılarında görülür. Yazlar fazla
    sıcak, kışlar da fazla soğuk olmaz. Yıllık sıcaklık ortalaması 15°C dir. Yıllık sıcaklık farkı
    10°C yi bulmaktadır.</p>
<p>Yıllık yağış ortalaması 1500 mm. dir. En fazla yağış sonbaharda görülür. Tabii bitki örtüsü
    yayvan ve iğne yapraklı ağaçlardan oluşan ormanlardır. Ormanların tahrip edildiği yerlerde
    çayırlar bulunur.</p>
<p>Okyanusal iklim, Batı Avrupa, Kuzey Amerika’nın kuzeybatısı, Güney Şili, Avustralya’nın
    kuzeydoğusu ve Yeni Zelanda’da etkili olmaktadır.</p>
<p><strong>3. Karasal İklim</strong></p>
<p>Genel olarak, 30° – 65° enlemleri arasında, karaların deniz etkisinden uzak iç kısımlarında ve
    kıtaların doğu kıyılarında görülmektedir. Kışlar çok soğuk geçer ve uzun sürer. Yazlar ise
    sıcaktır. Yıllık sıcaklık ortalaması 0 – 10°C arasında değişir. Yıllık sıcaklık farkı 20 – 40°C
    dir. Yıllık yağış miktarı 500 – 600 mm dolayındadır.</p>
<p>En fazla yağış yazın, en az yağış kışın düşer. Kış yağışları daha çok kar şeklindedir. Tabii
    bitki örtüsü iğne yapraklı ormanlardır. Yağışın azaldığı kesimlerde de bozkırlar (step) görülür.
    Sibirya ve Kanada da iğne yapraklı ormanlara tayga ormanları adı verilir. Taygalar, Dünya
    ormanlarının % 15′ini oluştururlar.</p>
<p>Karasal iklim, Sibirya, Kanada ve Doğu Avrupa’da geniş bir yayılış sahasına sahiptir.</p>
<p><strong>4. Step İklimi (Yarıkurak İklim)</strong></p>
<p>Step iklimi, bir geçiş iklimi özelliği gösterir. Step iklimlerinde yıllık sıcaklık farkı 15 –
    30°C dir.</p>
<p>Yıllık yağış miktarı 300 – 500 mm. dir. Step iklimlerinde en fazla yağış ilkbaharda ve yazın
    düşmektedir. Tabii bitki örtüsü yağışlı mevsimde yeşeren, kurak mevsimde sararan step (bozkır)
    tir.</p>
<table id="table21" border="9">
    <tbody>
    <tr>
        <td width="100%">İnsanlar tarafından ağaç kesilerek, yakılarak ormanların ortadan
            kaldırılması sonucunda oluşan bozkırlara <strong>antropojen bozkır</strong> denir. Bu
            tür bozkırlar, ormanların tahrip edilmesi sonucunda ortaya çıktığından yer yer orman
            ağacı topluluklarına rastlanır.
        </td>
    </tr>
    </tbody>
</table>
<p>&nbsp;</p>
<p><strong>C. SOĞUK İKLİMLER</strong></p>
<p><strong>1. Tundra İklimi (Kutupaltı İklimi)</strong></p>
<p>Genel olarak, 65° – 80° Kuzey enlemleri arasında görülür. Sıcaklığın çok düşük olduğu bir iklim
    tipidir. Bu iklimde en sıcak ayın ortalaması dahi 10°C yi geçmez. Kışın değerler -30°C ile -40°C
    ye iner. Yıllık sıcaklık farkının 65°C yi bulduğu yerler vardır. Yağışlar ortalama 200 – 250 mm
    kadardır. En fazla yağış yaz aylarında görülür. Tabii bitki örtüsü çalı, yosun ve yazın yeşeren
    kurakçıl otlardan oluşan tundralardır.</p>
<p>Tundra iklimi, Avrupa’nın kuzey kıyıları, Kuzey Sibirya, Kuzey Kanada, Grönland Adası kıyıları ve
    Orta kuşaktaki yüksek dağlarda etkili olmaktadır.</p>
<p><strong>2. Kutup İklimi</strong></p>
<p>Karlar ve buzullarla kaplı kutup bölgelerinde görülür. Sıcaklık ortalaması bütün yıl boyunca 0°C
    nin altındadır. Sıcaklık, çoğu zaman -40°C ye, hatta daha altına iner. Yıllık sıcaklık farkı
    30°C dolaylarındadır. Yağışlar son derece az ve kar şeklindedir. Ortalama yağış 200 mm.
    civarındadır. Bu iklim tipinde bitki örtüsü yoktur.</p>
<p>Kutup iklimi, Kuzey Kutbu çevresinde Grönland Adası’nın iç kısımlarında ve Antarktika’da
    etkilidir.</p>
</html>