<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}

    </style>
</head>
<p><strong>B. BASINÇ ve RÜZGÂRLAR </strong></p>
<p><strong>BASINÇ</strong></p>
<p>Atmosferi oluşturan gazların yeryüzüne yaptığı etkiye <strong>basınç </strong>denir. Basınç
    <strong>barometre </strong>ile ölçülür. Basıncın değeri <strong>milibar </strong>(mb) denilen
    birimle belirtilir. Aynı basınca sahip olan noktaların birleştirilmesiyle oluşturulan iç içe
    kapalı eğrilere ise <strong>izobar </strong>adı verilmektedir.</p>
<p>Atmosfer basıncını etkileyen faktörler şunlardır:</p>
<p><strong>1. Yerçekimi</strong></p>
<p>Yerçekiminin etkisiyle gazlar Dünya’yı çepeçevre kuşatmıştır. Yükseklere doğru çıkıldıkça ve
    alçak enlemlere doğru geldikçe yerçekimi azalır. Buna bağlı olarak basınç da azalır.</p>
<p>Yerçekimi ile basınç arasında doğru orantı vardır. Yerçekimi arttıkça basınç artar, yerçekimi
    azaldıkça basınç azalır.</p>
<p><strong>2. Yükselti</strong></p>
<p>Yükseldikçe basınç azalır. Bunun nedeni, yükseklere doğru çıkıldıkça Atmosfer’i oluşturan
    gazların yoğunluklarının yerçekimi etkisiyle azalmasıdır. Basınç ile yükselti arasında ters
    orantı vardır.</p>
<p><strong>3. Termik Etkenler (Sıcaklık)</strong></p>
<p>Sıcaklığın artmasıyla hava genişler, hafifler ve yükselir. Yükselen havanın yere yaptığı basıncın
    azalmasıyla, alçak basınç alanları doğar.</p>
<p>Sıcaklığın azalmasıyla soğuyan havanın hacmi daralır, ağırlaşır ve alçalır. Alçalan havanın yere
    yaptığı basıncın artmasıyla yüksek basınç alanları doğar.</p>
<p>Bu şekilde, ısınma ve soğumaya bağlı olarak oluşan basınç merkezlerine <strong>termik basınç
    merkezleri </strong>denir. Örneğin, Ekvator çevresi sürekli sıcak olduğundan, burada termik
    alçak basınçlar oluşmuştur. Kutuplar civarı ise, sürekli soğuk olduğundan burada da termik
    yüksek basınçlar oluşmuştur. Sıcaklık ile basınç arasında ters orantı vardır.</p>
<p><strong>4. Dinamik Etkenler</strong></p>
<p>Hava kütlelerinin alçalarak yığılması veya yükselerek seyrekleşmesi sonucunda ortaya çıkar.</p>
<p>Örneğin, troposferin üst kısımlarında, Ekvator’dan kutuplara doğru esen <strong>Ters </strong>(üst)
    <strong>Alize rüzgârları </strong>Dünya’nın dönme hareketinin etkisiyle 30° enlemleri civarında
    alçalarak yüksek basınç alanlarını oluştururlar.</p>
<p>Bununla birlikte, Batı ve Kutup rüzgârları da 60° enlemleri civarında karşılaşınca yükselirler ve
    burada alçak basınç alanlarını oluştururlar.</p>
<p>işte, bu şekildeki hava hareketlerine bağlı olarak oluşan basınç merkezlerine de <strong>dinamik
    basınç merkezleri </strong>denir.</p>
<p><strong>Atmosfer basıncı, yere yaptığı basınç derecesine göre üçe ayrılır.</strong></p>
<p><strong>Normal Basınç:</strong> 45° enlemlerinde, deniz seviyesinde, 0°C sıcaklıkta, 760 mm
    yüksekliğindeki cıvanın yaptığı basınca eşit olan atmosfer basıncına <strong>normal
        basınç </strong>denir. Bu basınç 1013 milibardır.</p>
<p><strong>Yüksek Basınç (Antisiklon):</strong> 1013 milibardan daha yüksek olan basınçlara <strong>yüksek
    basınç </strong>denir. Yüksek basıncın görüldüğü yerlerde alçalıcı hava hareketleri vardır.</p>
<p><strong>Alçak Basınç (Siklon):</strong> 1013 milibardan daha az olan basınçlara <strong>alçak
    basınç </strong>denir. Alçak basıncın görüldüğü yerlerde yükselici hava hareketleri vardır.</p>
<p><strong>YERYÜZÜNDEKİ SÜREKLİ BASINÇ</strong> <strong>ALANLARI</strong></p>
<p><strong>1. Termik Kökenli Basınç Alanları</strong></p>
<p><strong>• Ekvatoral Alçak Basınç Alanı </strong>(Tropikal Siklon)</p>
<p>Ekvatoral bölge üzerinde bütün Dünya’yı kuşatan sürekli bir alçak basınç alanı uzanır. Bunun
    nedeni buraların devamlı ısınmasıdır. Bu basınç kuşağı kışın güneye, yazın da kuzeye doğru
    genişler.</p>
<p><strong>• Kutuplar Yüksek Basınç Alanı </strong>(Polar Antisiklon)</p>
<p>Kutuplar yıl boyunca soğuk olduklarından, buralarda sürekli bir yüksek basınç alanı oluşmuştur.
    Bu basınç alanı kışın genişler, yazın da daralır.</p>
<p><strong>2. Dinamik Kökenli Basınç Alanları</strong></p>
<p><strong>• Ekvator Üstü Yüksek Basınç Alanı</strong> (Subtropikal Antisiklon)</p>
<p>Ekvatoral bölgede, ısınarak yükselen hava kütleleri üst alizeler halinde kutuplara doğru eserken,
    gerek Dünya’nın ekseni etrafında dönmesinden, gerekseyerçekimi ve soğumadan dolayı 30° enlemleri
    civarında alçalır. Sonuçta, bu enlemlerde yüksek basınç alanı oluşur.</p>
<p><strong>• Kutup Altı Alçak Basınç Alanı </strong>(Subpolar Siklon)</p>
<p>Batı ve Kutup rüzgârları, 60° enlemleri civarında karşılaştıktan sonra yükselirler. Sonuçta bu
    enlemlerde alçak basınç alanı oluşur.</p>
<p><strong>RÜZGÂRLAR</strong></p>
<p>Yüksek basınç (antisiklon) alanlarından alçak basınç (siklon) alanlarına doğru olan yatay hava
    akımlarına rüzgâr denir. Rüzgârın yönü, coğrafi yönlerle ifade edilir. Rüzgâr hızı <strong>anemometre </strong>adı
    verilen aletle ölçülür.</p>
<p><strong>Rüzgârın hızını etkileyen faktörler</strong></p>
<p><strong>a. Basınç farkı:</strong> Rüzgârın hızı basınç farkıyla doğru orantılıdır.</p>
<p>Basınç farkı çok ise rüzgâr hızlı, basınç farkı az ise rüzgâr yavaş eser. iki bölge arasındaki
    basınç farkının sona ermesi ile rüzgâr etkinliği kaybeder.</p>
<p><strong>b. Basınç merkezleri arasındaki uzaklık: </strong>Aynı basınç farklarına sahip,
    birbirinden farklı uzaklıktaki noktalar arasında rüzgârların hızı farklıdır. Birbirine yakın
    olan noktalar arasında, izobar yüzeylerinin eğimi fazladır ve rüzgâr hızlı eser. Birbirine uzak
    olan noktalar arasında ise, izobar yüzeylerinin eğimi azdır ve rüzgâr yavaş eser.</p>
<p><img src="images/cografya/iklim/i9.gif"
        alt="derscalisiyorum.com.tr"/></p>
<p><strong>c. Dünya’nın Dönmesi:</strong> Dünya’nın dönüşüne bağlı olarak rüzgârlar, düz çizgiler
    yerine saparak hareket ederler. Bu sapmalar ise onlara hız kaybettirir.</p>
<p><strong>d. Sürtünme:</strong> Engebeli arazilerde rüzgârlar çok fazla engellerle karşılaştığı
    için hızları azalır. Bundan dolayı, rüzgârların hızı, sürtünmenin azaldığı düz ve açık alanlarda
    fazladır.</p>
<p><strong>Rüzgârın yönünü etkileyen faktörler</strong></p>
<p><strong>a. Basınç merkezlerinin konumu:</strong> Rüzgârın yönünü belirleyen, öncelikle basınç
    merkezlerinin konumudur. Basınç merkezleri yer değiştirdikçe rüzgârın yönü de değişir.</p>
<p><strong>b. Yeryüzü şekilleri</strong>: Rüzgârlar basınç merkezleri arasında hareket ederken,
    yeryüzü şekillerine çarparak yön değiştirirler.</p>
<dl>
    <dt>Bir bölgede rüzgârın yıl içerisinde en fazla estiği yöne <strong>hakim rüzgâr yönü </strong>denir.
        Hakim rüzgâr yönü yerşekillerine göre ortaya çıkar.
    </dt>
</dl>
<p><img src="images/cografya/iklim/i10.gif"
        alt="derscalisiyorum.com.tr"/></p>
<p>Yukarıdaki grafiğe, <strong>rüzgâr gülü diyagramı</strong> adı verilir. Bu grafikte A merkezine,
    rüzgârların büyük bir çoğunlukla kuzeydoğu ve güneybatı yönlerinden estiği dikkate alınırsa, bu
    yerleşim yerinin kuzeydoğu-güneybatı uzantılı bir vadide yer aldığı söylenebilir.</p>
<p><strong>c. Dünya’nın Dönmesi:</strong> Dünya’nın kendi ekseni etrafında dönmesi sonucunda,
    rüzgârlar basınç merkezleri arasındaki en kısa yolu izleyemezler. Rüzgârlar, Kuzey Yarım Küre’de
    hareket yönünün sağına, Güney Yarım Küre’de ise hareket yönünün soluna saparlar.</p>
<p>Yüksek basınç alanlarında rüzgârlar, merkezden çevreye doğru hareket ederler.</p>
<p><img src="images/cografya/iklim/i11.gif"
        alt="derscalisiyorum.com.tr"/></p>
<p>Alçak basınç alanlarında ise rüzgârlar, çevreden merkeze doğru hareket ederler.</p>
<p><img src="images/cografya/iklim/i12.gif"
        alt="derscalisiyorum.com.tr"/></p>
<p><strong>RÜZGÂR ÇEŞİTLERİ</strong></p>
<p><strong>1. Sürekli </strong>(Yıllık)<strong> Rüzgârlar</strong></p>
<p><strong>a. Alize Rüzgârları: </strong>30° Kuzey ve 30° Güney enlemlerindeki dinamik yüksek basınç
    alanlarından, Ekvator’daki termik alçak basınç alanına doğru esen rüzgârlardır.</p>
<p><img src="images/cografya/iklim/i13.gif"
        alt="derscalisiyorum.com.tr"/><br/>
    <strong>Özellikleri</strong></p>
<ul>
    <li>Başlangıçta sıcak ve kurudurlar. Ancak, denizler üzerinden geçerken nem kazanırlar.</li>
    <li>Tropikal kuşaktaki karaların doğu kıyılarına bol yağış bırakırlar. Bu nedenle <strong>Doğu
        rüzgârları</strong> da denir.
    </li>
    <li>Sürekli olmaları ve yönlerinin belli olması nedeniyle, yelkenli gemiler döneminde bu
        rüzgârlardan faydanılmıştır. Bu nedenle bu rüzgârlara <strong>ticaret rüzgârları </strong>(trade
        winds) da denilmiştir.
    </li>
    <li>Ekvatoral bölgede karşılaşan Alizeler, 3 – 4 km kadar yükselerek kutuplara doğru hareket
        ederler. Bunlara da ters alize (üst alize) adı verilir. Ters alizeler, dönenceler üzerinde
        alçalarak tropikal çöllerin oluşmasına neden olurlar.
    </li>
    <li>Sıcak okyanus akıntılarının oluşumuna neden olurlar.</li>
</ul>
<p><strong>b. Batı Rüzgârları: </strong>30° enlemlerindeki dinamik yüksek basınç alanlarından, 60°
    enlemlerindeki dinamik alçak basınç alanlarına doğru esen rüzgârlardır.</p>
<p><strong>Özellikleri</strong></p>
<ul>
    <li>Başlangıçta sıcak ve kurudurlar. Ancak, denizler üzerinden geçerken nem kazanırlar.</li>
    <li>Orta kuşaktaki karaların batı kıyılarına bol yağış bırakırlar.</li>
    <li>60° enlemleri civarında Kutup rüzgârları ile karşılaşarak cephe yağışlarına yol açarlar.
    </li>
</ul>
<p><strong>c. Kutup Rüzgârları:</strong> Kutuplardaki termik yüksek basınçlardan, 60° enlemlerindeki
    dinamik alçak basınç alanlarına doğru esen rüzgârlardır.</p>
<p><strong>Özellikleri</strong></p>
<ul>
    <li>Soğuk ve kuru oldukları için, etkili oldukları alanlarda sıcaklığı azaltarak kar yağışlarına
        neden olurlar.
    </li>
    <li>60° enlemleri civarında Batı rüzgârları ile karşılaşarak cephe yağışlarına yol açarlar.</li>
    <li>Soğuk okyanus akıntılarının oluşumuna neden olurlar.</li>
</ul>
<p><strong>2. Devirli Rüzgârlar (Musonlar)</strong></p>
<p><strong>a. Yaz Musonu: </strong>Yaz mevsiminde karalar denizlere göre daha fazla ısınır. Bu
    nedenle buralarda alçak basınç alanları oluşur.</p>
<p>Aynı mevsimde deniz ve okyanuslar daha serin oldukları için, yüksek basınç alanı durumundadırlar.
    Bunun sonucunda, deniz ve okyanuslardan kara içlerine doğru büyük bir hava akımı olur. Bu
    rüzgârlara <strong>yaz musonu </strong>denir.</p>
<p><img src="images/cografya/iklim/i14.gif"
        alt="derscalisiyorum.com.tr"/></p>
<p>Yaz musonları deniz ve okyanuslardan kaynaklandıkları için bol nem taşırlar. Bundan dolayı etkili
    oldukları yerlere bol yağış bırakırlar.</p>
<p><strong>b. Kış Musonu: </strong>Kış mevsiminde karalar, denizlere oranla daha fazla soğuyarak
    yüksek basınç alanı oluştururlar. Aynı mevsimde denizler ve okyanuslar üzerinde alçak basınç
    alanı vardır. Bunun sonucunda, karaların iç kesimlerinden deniz ve okyanuslara doğru büyük bir
    hava akımı olur. Bu rüzgârlara <strong>kış musonu </strong>denir.</p>
<p><img src="images/cografya/iklim/i15.gif"
        alt="derscalisiyorum.com.tr"/></p>
<p>Kış musonları kara kaynaklı oldukları için soğuk ve kurudurlar. Bu nedenle başlangıçta yağış
    getirmezler. Ancak, denizler üzerinden geçtikten sonra bir karaya varırlarsa yamaç yağışlarına
    yol açarlar.</p>
<p><strong>3. Yerel Rüzgârlar </strong></p>
<p><strong>a. Meltem Rüzgârları: </strong>Gün boyunca oluşan sıcaklık ve basınç farkları sonucu
    meydana gelirler.</p>
<p><strong>• Deniz ve Kara Meltemleri</strong></p>
<p>Gündüz, karalar daha çok ısınacağı için alçak basınç alanı, denizler ise yüksek basınç
    alanıdır.</p>
<p>Bunun sonucunda denizden karaya doğru rüzgâr eser. Bu rüzgâra deniz meltemi denir.</p>
<p><img src="images/cografya/iklim/i16.gif"
        alt="derscalisiyorum.com.tr"/></p>
<p>Gece ise, karalar daha fazla soğuyarak yüksek basınç alanı durumuna geçerler. Denizler daha
    sıcaktır ve basınç azdır. Bunun sonucunda da, karadan denize doğru rüzgâr eser. Bu rüzgâra kara
    meltemi denir.</p>
<p><img src="images/cografya/iklim/i17.gif"
        alt="derscalisiyorum.com.tr"/></p>
<p><strong>• Vadi ve Dağ Meltemleri</strong></p>
<p>Gündüz, dağ dorukları vadilerden daha erken ısınır ve alçak basınç oluşur. Vadiler ise, daha
    serindir ve yüksek basınç alanıdır. Bunun sonucunda, vadi tabanlarından dağ yamacına ve
    doruklarına doğru rüzgâr eser. Bu rüzgâra vadi meltemi denir.</p>
<p><img src="images/cografya/iklim/i18.gif"
        alt="derscalisiyorum.com.tr"/></p>
<p>Geceleri ise, dağ yamaçlarında ve yüksek plâtolarda hızla soğuyan hava yüksek basınç alanı
    oluşturur. Alçak ovalar ve vadiler ise, nem oranının daha fazla olması nedeniyle sıcaktır ve
    alçak basınçlar görülür. Bunun sonucunda da, dağ yamaçlarından alçak ova ve vadilere doğru
    rüzgâr eser. Bu rüzgâra dağ meltemi denir.</p>
<p><img src="images/cografya/iklim/i19.gif"
        alt="derscalisiyorum.com.tr"/></p>
<p><strong>b. Sıcak Yerel Rüzgârlar</strong></p>
<p><strong>• Föhn (Fön)</strong></p>
<p>Hava kütleleri dağ zirvesine doğru çıkarken, sıcaklığı yaklaşık her 100 m. de 0,5 °C azalır.
    Belli bir yükseltiden sonra bünyesindeki nemi yağış olarak bırakır. Dağın arka yamacına
    geçtiğinde kuru özelliktedir ve yamaca sürtünerek alçalır. Sürtünmenin etkisiyle sıcaklığı her
    100 m. de 1°C artar. Dağ zirvelerinden aşağıya doğru sıcak ve kuru olarak esen bu rüzgârlara
    <strong>föhn rüzgârı</strong> denir.</p>
<p><img src="images/cografya/iklim/i20.gif"
        alt="derscalisiyorum.com.tr"/></p>
<p>Föhn rüzgârı, İsviçre’de Alpler’in kuzey yamaçlarında görüldüğünden bu ismi almıştır. Föhn
    rüzgârı Türkiye’de, Toroslar ve Kuzey Anadolu Dağları’nın denize bakan yamaçlarında kışın ve
    ilkbaharda görülür.</p>
<p><strong>• Sirokko</strong></p>
<p>Kuzey Afrika’da, Büyük Sahra Çölü’nden sıcak ve kuru olarak Akdeniz’e doğru esen rüzgârdır. Fas,
    Tunus ve Cezayir’de etkisi belirgindir. Akdeniz’i geçerken nem kazanır. İspanya, Fransa ve
    İtalya’nın güney kıyılarına yağış bırakır.</p>
<p><strong>• Hamsin</strong></p>
<p>Sudan’dan gelen ve Mısır’dan Akdeniz’e doğru esen rüzgârdır. Sıcak, kuru ve boğucu bir
    rüzgârdır.</p>
<p><strong>c. Soğuk Yerel Rüzgârlar</strong></p>
<p><strong>• Bora</strong></p>
<p>Dalmaçya kıyılarında, Dinar Alpleri’nden Adriya Denizi’ne doğru esen soğuk ve kuru rüzgârdır.
    Hızı fazladır.</p>
<p><strong>• Mistral</strong></p>
<p>Fransa’nın Rhone vadisini izleyerek Akdeniz’e doğru esen soğuk ve kuru rüzgârdır.</p>
<p><strong>• Krivetz (Kriviç)</strong></p>
<p>Romanya’da, Aşağı Tuna Ovası’na doğru esen soğuk ve kuru rüzgârdır. Bükreş’te krivetz etkili
    olduğunda sıcaklık 10 – 15°C düşer.</p>
<p><strong>d. Tropikal Rüzgârlar</strong></p>
<p>Sıcak kuşakta, ani basınç farklarından kaynaklanan ve hızları saatte 100 – 150 km.ye kadar
    çıkabilen rüzgârlardır. Daha çok okyanuslar üzerinde oluşurlar. Belirli yollar izleyerek
    karaların üzerine de sokulurlar. Sarmal hava hareketleri halinde olduklarından, genellikle
    hortumlara sebep olurlar. Çevrelerine büyük zarar verirler. Tropikal rüzgârlara, Asya
    denizlerinde ve Avustralya’nın Büyük Okyanus kıyılarında <strong>Tayfun</strong> (Çince “Büyük
    rüzgar” demektir), Meksika Körfezi kıyılarında <strong>Hurrican </strong>(Hariken), Afrika’nın
    bazı kesimlerinde ve Latin Amerika kıyılarında da <strong>Tornado </strong>(Hortum) adı verilir.
</p>
</html>