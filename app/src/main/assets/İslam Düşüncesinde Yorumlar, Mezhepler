<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}

    
    </style>
</head>
<h2>İslam Düşüncesinde İtikadi ve Siyasi Yorumlar</h2>
<p>İslam’ın farklı şekillerde yorumlanması siyasi-itikadi olduğu gibi ameli-fıkhi alanda da
    olmuştur. Ameli-fıkhi yorumlar genellikle dinin ibadetler ve insanlar arası ilişkilerini
    düzenleyen kurallarda yoğunlaşmıştır. Yorumların ve farklılıkların hiçbirisi özünde ve temel
    ilkelerinde olmamıştır.</p>
<p>İslam bilginlerinin görüş ve düşüncelerini temel alan <strong>Caferilik, Hanefilik, Malikilik,
    Şafiilik ve Hanbelilik</strong> gibi mezhepler oluşmuştur.</p>
<h3>Hanefilik</h3>
<p>Hicri ilk iki yüzyılda Kûfe merkezli olarak çıkan ve ismini kurucusu sayılan büyük fakih İmam-ı
    Âzam Ebû Hanife’den alan Ehl-i sünnet fıkıh mezheplerindendir.<br/>
    Bu mezhebe mensup olan fakihlere ve bu mezhep görüşüyle amel eden kişilere de Hanefi
    denilmiştir.</p>
<p><strong>Ebû Hanife’nin Tam adı:</strong> Ebû Hanîfe Nu’mân b. Sâbit (d. 80/699 Kûfe/ö. 157/767
    Bağdat).<br/>
    <strong>Künyesi:</strong> Ebû Hanife.<br/>
    <strong>Lakabı:</strong> İmâm-ı Âzam (En büyük imam).</p>
<p>Kendisi Irak Re’y ekolünün lideri ve önderidir.<br/>
    Akaide dair yazdığı beş küçük eseri çok meşhurdur. Bunlar; el-Fıkh’l-Ekber, el-Fıkhü’l-Ebsat,
    er-Risâle, el-âlim ve’l-Müteallim ve el-Vasiyye isimli risalelerdir. Ebû Hanife’nin görüşünü
    yazan, yayan ve yaşatan öğrencileri olmuştur. Bunlardan İmam Ebû Yûsuf, İmam Muhammed, Züfer,
    Hasan b. Ziyâd en meşhurlarıdır.</p>
<h3>Caferilik</h3>
<p>Peygamberimizin soyundan gelen İmam Cafer Sadık’ın görüşlerini temel alan mezheptir.Bu mezhebin
    görüşlerinin büyük çoğunluğu Hanefilik, Şafiilik, Malikilik gibi mezheplerin görüşlerine
    uygundur.</p>
<h3>Malikilik</h3>
<p>H 2./M 8. yüzyılda “Medine” merkezli olarak çıkan ve ismini kurucusu sayılan büyük hadis ve fıkıh
    âlimi Malik b. Enes’ten alan Ehl-i sünnet fıkıh mezheplerindendir. Bu mezhebe mensup olan
    fakihlere ve bu mezhep görüşüyle amel eden kişilere de Maliki denilmiştir.</p>
<p><strong>İmam Malik’in Tam adı:</strong> Malik b. Enes el-Esbahî (d. 93/712 Medine/ö. 179/795
    Medine). Hadis ilminde de en güvenilir (sika) imamlardandır. Müctehit ve muhaddistir. Kendisine
    “Hadisçilerin ve Hicaz fıkıhçılarının önderi” denilir.</p>
<p><strong>Eseri:</strong> el-Muvatta’dır. İmam Malik’ten Abdurrahman b. Kasım, Abdurrahman
    el-Kurtubî ve Asbağ b. Ferec<br/>
    gibi bazı âlimler ders almıştır.</p>
<h3>Şafiilik</h3>
<p>Asıl adı Muhammed olan İmam-ı Şafiî’nin görüşlerini temel alan mezheptir. İmam-ı Şafiî, dinî
    hükümleri tespit etmede izlediği yöntemi şu şekilde açıklamıştır: “Öncelikle Kur’an’ı ve
    Resulüllah’ın sünnetini esas alırız. Sonra, sahabilerin görüşlerini ve Müslüman bilginlerin
    tamamına yakınının görüş birliği ile verdikleri hükümleri kabul ederiz. Bir konunun hükmünü bu
    kaynaklarda bulamazsak o konuda kendi görüşümüzü belirtiriz.”</p>
<h3>Hanbelîlik</h3>
<p>H 3./M 9. yüzyılda “Bağdat” merkezli olarak çıkan ve ismini kurucusu sayılan büyük hadis bilgini
    Ahmed b. Hanbel’den alan Ehl-i sünnet fıkıh mezheplerindendir. Bu mezhebe mensup olan fakihlere
    ve bu mezhep görüşüyle amel eden kişilere de Hanbeli denilmiştir.</p>
<p><strong>İmam Ahmed b. Hanbel’in Tam adı:</strong> Ebû Abdullah Ahmed b. Muhammed b. Hanbel<br/>
    eş-Şeybânî (d. 164/780 Bağdat/ö. 241/855 Bağdat).</p>
<p>Sünni fıkhının büyük hadis imamı sayılan fıkıh ve hadis bilgini. Hadis (Hicaz) ekolünün
    önderlerindendir. Ahmed b. Hanbelin en önemli eseri el-Müsned adlı hadis kitabıdır. Akait
    konularına dair “er-Red Ale’z-zenadıka ve’l-Cehmiyye (Zındık ve Cebriyye Yanlılarına Cevap) adlı
    bir eseri vardır.</p>
<p>&nbsp;</p>
</html>