<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}
    </style>
</head>
<h2><strong>SÖZCÜKTE ANLAM</strong></h2>
<h3><strong>GENEL BİLGİLER</strong></h3>
<p>Sözcük, çoğu zaman, dilin kendi başına anlamı olan en küçük parçası, diye tanımlanır.<strong>Ağaç,
    hayal, dost</strong> gibi sözcükler buna örnektir. Bazı sözcükler ise tek başına anlam taşımayıp
    diğer sözcüklerle bir araya geldiğinde belli bir anlam ifade eder: <strong>için, gibi,
        göre</strong> vs.</p>
<p>ÖSS’de sözcük anlamına dayalı sorular değişik soru biçimleriyle karşımıza çıkar. Kimileri
    “Aşağıdakilerden hangisinde altı çizili sözcük mecaz anlamıyla kullanılmıştır?” gibi bilgiye
    dayalı olduğu halde, kimileri “Aşağıdakilerden hangisinde “gün” sözü ötekilerden farklı anlamda
    kullanılmıştır?” gibi sözcüğün cümle içindeki yorumuyla ilgilidir. Hatta yoruma dayalı sorular
    sözcük anlamıyla ilgili soruların<span id="more-4195"></span> çoğunu oluşturur.</p>
<p><strong>GERÇEK, MECAZ VE YAN </strong>(YAKIŞTIRMA) <strong>ANLAM</strong></p>
<p><strong>Gerçek anlam,</strong> bir sözcüğün temel anlamıdır; buna sözcüğün ilk akla gelen anlamı
    ya da sözlükteki ilk anlamı da denir. Bir sözcüğün diğer anlamları gerçek anlamından yola
    çıkılarak oluşturulmuştur. Örneğin “Burun” dendiğinde aklımıza ilk gelen, insanın bir organıdır.
    Öyleyse; “Burnundaki benler onu öyle tatlı gösteriyordu ki…” cümlesindeki “burun” sözü insanın
    bir organı anlamında olduğundan gerçek anlamında kullanılmıştır. Ancak aynı söz; “Bugünlerde
    burnu büyüdü kimseleri gözü görmüyor.” cümlesinde insanın bir organı anlamını vermekten çok
    uzaktır. Temelde bu, gerçek anlamdan doğmuş ancak tamamen farklı bir özellik kazanmıştır.</p>
<p>İşte sözcüğün gerçek anlamından tamamen uzaklaşarak kazandığı bu anlama <strong>mecaz
    anlam</strong> diyoruz.</p>
<p>Bir de sözün, çoğu kaynağın mecaz anlama dahil ettiği ancak mecaz anlamdan biraz farklı olması
    yönüyle yan anlam ya da yakıştırma diye de anılan bir anlamı vardır. Yukarıda verdiğimiz “burun”
    sözünü “Ayakkabımı biraz küçük almışım; burnu ayağımı sıkıyor.” cümlesinde ele alalım. Buradaki
    “burun” sözü gerçek anlamda değildir; çünkü “insanın bir organı” ifadesini taşımıyor. Tam olarak
    mecaz anlama da girmez; çünkü temelde gerçek anlamla yakın bir ilgisi vardır. Ayakkabının o
    kısmına burun denmesinin nedeni insanın burnuna konum itibariyle benzemesindendir. İşte
    sözcüğün, gerçek anlamında karşıladığı varlığa şekil benzerliğinden dolayı başka bir varlığa
    verilmesine <strong>yan anlam</strong> ya da <strong>yakıştırma</strong> denir.</p>
<p><strong>SOMUT VE SOYUT ANLAM</strong></p>
<p>Sözcükler varlıkları ve kavramları karşılar. Varlık, madde olarak bulunan yani duyu organlarıyla
    algılanabilen bir nitelik taşır. Örneğin; ağaç, yeşil, kalem gözle; soğuk, ıslak dokunmayla;
    ses, gürültü işitmeyle; koku koklamayla; acı, ekşi tatmayla algılanabilir. İşte duyu
    organlarımız yardımıyla algılayabildiğimiz bu sözcüklere <strong>somut anlamlı</strong>
    sözcükler denir.</p>
<p>Oysa üzüntü, sevgi, özlem, hasret, rüya gibi sözcükleri herhangi bir duyumuzla algılayamayız;
    bunların sadece kavram olarak var olduğunu kabul ederiz. İşte bu tür sözcüklere de <strong>soyut
        anlamlı</strong> sözcükler denir.</p>
<p>Bir sözcük her zaman somut olamayacağı gibi her zaman soyut da değildir. Bir cümlede somut olan
    sözcük başka bir cümlede soyut anlam taşıyabilir. Örneğin; “Bu iki çizgi arasındaki açı kırk beş
    derece vardır.” cümlesindeki “açı” sözcüğü ölçülebilen bir değer taşıdığından somut anlamlıdır.
    Aynı sözcük “ Sen bu sorunu hangi açıdan ele aldın?” cümlesinde, ölçülebilen bir değer olmaktan
    çıkmış, mecaz anlam kazanarak soyut bir kavramı karşılar duruma gelmiştir.</p>
<p><strong>TERİM ANLAM</strong></p>
<p>Herhangi bir bilim, sanat ya da meslekle ilgili özel bir kavramı karşılayan sözcüklere <strong>terim</strong>
    denir. Yeni bulunan bir kavram, yeni bir terimle karşılanabileceği gibi, günlük hayatta
    kullanılan bir sözcüğe özel bir anlam verilerek de karşılanabilir. Örneğin “ağız” sözü “Adamın
    ağzında diş kalmamış, hala genç gibi davranıyor.” cümlesinde gerçek anlamında ve günlük
    kullanımıyladır. Aynı söz “İstanbul’da büyümüş; ama Karadeniz ağzıyla konuşuyor.” cümlesinde
    dilbilgisinde bir tanım olan “yöresel konuşmalara dilde verilen karşılık” anlamına gelerek bir
    terim oluşturmuş. Ya da “Irmağın ağzı toprakla dolmuştu.” cümlesinde olduğu gibi “ırmağın denize
    karıştığı yer” anlamında kullanılarak coğrafi bir terim olmuştur.</p>
<p><strong>EŞ ANLAM </strong></p>
<p>Aynı kavramı karşılayan farklı sözcükler <strong>eş anlamlıdır.</strong> Örneğin “ayakkabı” sözü
    ile “kundura” sözü aynı nesneyi karşıladıkları için eş anlamlı sayılır. Ancak bir sözcük daima
    başka bir sözcükle eş anlamlı olmaz. Bazen aynı sözcük farklı cümlelerde eş ya da farklı
    anlamlar da taşıyabilir. Cümlenin gelişine göre eş anlamlılık durumu değişir. Örneğin; “Çocuğun
    kara gözleri, büyüleyiciydi.” cümlesindeki “kara” yerine “siyah” diyebiliriz. Ancak “Ah alnımın
    kara yazısı!” sözündeki “kara” yerine “siyah” getirilemez. Çünkü “kara” sözü cümlelerin ikisinde
    de farklı anlamlar veriyor. Dolayısıyla ikinci cümlede mecaz anlama geldiği için yerine “siyah”
    sözcüğünü getiremiyoruz.</p>
<p><strong>KARŞIT</strong> (ZIT)<strong> ANLAM </strong></p>
<p>Birbirine karşıt kavramları karşılayan sözcüklerdir. Karşıt anlamlı sözcükler iki zıt noktayı
    belirtirler. Örneğin; “güzel” sözcüğünün karşıtı “itici” olamaz çünkü iticilikte sevimsizlik
    anlamı da vardır. Oysa “güzel” sözü sevgiyi beraberinde ifade etmez. Bunun karşıtı ancak
    “çirkin”dir. Aynı durum eylemlerde de görülür. Örneğin; “sevmek” eyleminin karşıtı “sevmemek”
    değildir. Çünkü “sevmek” iyi bir duygunun varlığını bildirir. Sevmemekte ise bu duygunun
    bulunmadığı anlamı vardır. Oysa karşıtlıkta, olan duygunun tam karşıtı olmalıdır; bu da “nefret
    etmek”tir. Bu nedenle karşıtlıkla olumsuzluğun farkını görmek önemlidir.</p>
<p><strong>DEYİM </strong></p>
<p>En az iki sözcükten meydana gelen, sözcüklerden en az birisi mecaz anlamıyla kullanılan, cümlede
    eylem bildiren söz öbekleridir. Deyimi oluşturan sözcükler çoğu zaman kendi anlamlarından
    uzaklaşmış görülürler. Örneğin; “Haberi duyunca etekleri zil çaldı.” cümlesinde “etekleri zil
    çalmak” çok sevinmek anlamına gelen bir deyimdir. Ancak burada etek, zil, çalmak sözlerinin
    sevinmekle bir ilgisinin olmadığı açık.</p>
<p>Bazı deyimlerde ise sözcükler gerçek anlamlarını tamamen yitirmemiş olabilir. Örneğin; “Yükte
    hafif pahada ağır ne varsa getirin.” cümlesindeki altı çizili deyimde “yük” ve “paha”
    sözcüklerinin gerçek anlamlı olduğu açıktır.</p>
<p>Deyimler genellikle bir eylem bildirir. Bu nedenle bir eylem gibi çekimlenebilir. Bu yönüyle
    atasözlerinden farklılık gösterir. Atasözleri daima cümle halinde bulunup yargı bildirirlerken,
    deyimler mastar olarak da kullanılabilir. Örneğin “küplere binmek” deyimdir ve “sinirlenmek”
    anlamındadır. Mastar halinde de anlamlıdır. Ancak bu açıklamaya uymayan deyimler de vardır.
    Örneğin, “Dün az kalsın kaza yapıyordum.” cümlesinde altı çizili söz deyim olarak verilmiş. Biz
    bu deyimi “az kalmak” şeklinde mastar olarak kullanamayız. Aslında bir eylem de bildirmeyen bu
    tür sözler, deyimlerin genel niteliklerine pek uymaz.</p>
<p><strong>ATASÖZÜ</strong></p>
<p>Yıllar önce söylenmiş, dilden dile aktarılarak günümüze kadar gelmiş, öğüt bildiren, genel kural
    niteliği taşıyan söz öbekleridir. Genellikle kesin bir yargı bildiren cümleler biçiminde
    görülür.</p>
<p>Atasözlerinin söyleyeni belli değildir. Sadece mecaz anlam veren atasözü olabileceği gibi, sadece
    gerçek ya da hem gerçek hem mecaz anlam taşıyanlar da vardır. Örneğin; “Tatlı dil yılanı
    deliğinden çıkarır.” atasözü sadece mecaz; “Dost ile ye iç, alışveriş etme.” sadece gerçek”;
    “Taşıma su ile değirmen dönmez.” hem gerçek hem mecaz anlam verir.</p>
<p><strong>SESTEŞ (</strong>EŞSESLİ<strong>) SÖZCÜKLER </strong></p>
<p>Yazılışları aynı, anlamları arasında hiçbir ilgi bulunmayan sözcüklerdir. Örneğin;</p>
<p>Bir gül de içimiz aydınlansın.</p>
<p>Bu gül bahçesini çok severim.</p>
<p>cümlelerinde altı çizili sözlerin yazılışları aynıdır. Ancak birincisi eylem, diğeri çiçek ismi
    olan bu sözler arasında hiçbir anlam ilgisi yoktur. Öyleyse bunlar sesteş sözcüklerdir.</p>
<p><strong>ÖZDEYİŞ </strong>(VECİZE)</p>
<p>Kim tarafından söylendiği bilinen özlü sözlerdir. Genellikle evrensel nitelikler gösterir.</p>
<p>Düşünüyorum, öyleyse varım.</p>
<p>Descartes</p>
<p><strong>YANSIMA SÖZCÜKLER </strong></p>
<p>Doğada duyulan seslerin taklit edilmesiyle oluşan sözcüklerdir. Bu sözcüklerde ses-anlam ilişkisi
    güçlüdür. Bu tür sözcükler sese dayalı olduğundan çoğu dilde benzerlik gösterir.</p>
<p>Çalılıktan çıtır çıtır sesler geliyordu.</p>
<p>Köpek acı acı havlıyordu.</p>
<p>Su şırıl şırıl akıyordu.</p>
<p>cümlelerinde altı çizili sözler yansımadır.</p>
<p>Yansıma sözcüklere benzeyen ancak ses ilgisi bulunmadığından yansıma denmeyen sözcükler de
    vardır.</p>
<p>Güneş pırıl pırıl parlıyordu.</p>
<p>Işıl ışıl bir güne merhaba dedik.</p>
<p>cümlelerinde altı çizili sözler sese dayalı olmadığından yansıma değildir.</p>
<p><strong>İKİLEME </strong></p>
<p>Sözün anlamını pekiştirmek, onu zenginleştirmek ya da değişik anlam ilgileri oluşturmak için iki
    sözün bir araya getirilmesiyle oluşan söz öbeğidir. İkilemeler yapıca ve anlamca farklılıklar
    gösterir.</p>
<p><strong>a. Aynı sözcüğün tekrarıyla yapılabilir.</strong></p>
<p>Usul usul sınıfı terk etti.</p>
<p>Koşa koşa geldi.</p>
<p><strong>b. Yakın anlamlı sözcüklerin tekrarıyla yapılabilir.</strong></p>
<p>Yalan yanlış sözlerle ortalığı karıştırdı.</p>
<p>Artık kimsede ar namus kalmadı.</p>
<p><strong>c. Karşıt anlamlı sözcüklerin tekrarıyla yapılabilir.</strong></p>
<p>Aşağı yukarı iki aydır kimse uğramadı buraya.</p>
<p>İşin aslını er geç öğreneceğim.</p>
<p><strong>d. Biri anlamlı biri anlamsız sözcüklerle yapılabilir.</strong></p>
<p>Eğri büğrü yollardan denize ulaştık.</p>
<p>İçeriye ufak tefek bir adam girdi.</p>
<p><strong><br/>
    e. Her ikisi de anlamsız sözcüklerle yapılabilir.</strong></p>
<p>Ivır zıvır eşyaları tavan arasına kaldırdık.</p>
<p>Böyle eften püften sebeplerle oyalama beni.</p>
<p><strong>f. Sözcüklerden biri ya da her ikisine ekler getirilerek yapılabilir.</strong></p>
<p>Beni baştan aşağı şöyle bir süzdü.</p>
<p>Onunla başa baş mücadele etti.</p>
<p>Her ikileme cümleye değişik bir anlam katar.</p>
<p>Yüzüme acı acı gülümsedi. (kuvvetlendirme)</p>
<p>Gideli aşağı yukarı iki gün oldu. (ihtimal)</p>
<p>Ivır zıvır eşyaları atın. (değersiz)</p>
<p>Caddede sıra sıra ağaçlar vardı. (çokluk)</p>
<p><strong>AD AKTARMASI</strong></p>
<p>Benzetme ilgisi kurmadan bir sözün başka bir söz üzerine kullanılmasıdır. Bunda, parça söylenip
    bütün, genel söylenip özel çağrıştırılabilir.</p>
<p>“Biz hilale şan arayan gemicileriz.”</p>
<p>dizelerinde “hilal” sözü bayrak yerine kullanılmıştır.</p>
<p>“Bu derste Fikret’i okuyacağız.”</p>
<p>sözünde “Fikret” sözü Fikret’in şiirleri anlamında kullanılmıştır.</p>
</html>