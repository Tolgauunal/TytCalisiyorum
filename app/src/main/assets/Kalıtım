<html>
<style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}


</style>
<h1>Kalıtım(Genetik)</h1>
<p>Canlılarda bir karakterin meydana gelişini, gelişmesini, oluşumunu bir dölden yeni bir döle
    geçmesini inceleyen ve araştıran bilim dalına 
            <strong>genetik</strong>denir.Genetik 
            <strong>kalıtım</strong>olarakta adlandırılmaktadır.</p>
<h2><a name="1"></a> Kalıtsal (Genetik) Kavramlar</h2>
<p> <strong>Kalıtım bilimi (genetik):</strong> Canlılardaki
    benzerlik ve farklılıkların ortaya çıkmasını sağlayan faktörleri, bu faktörlerin nesilden nesle
    nasıl geçtiğini araştıran bilim dalına 
            <strong>kalıtım bilimi</strong>veya 
            <strong>genetik</strong>denir.</p>
<p> <strong>Gen:</strong> Kromozomların kalıtsal bir karakterin
    oğul döllere aktarılmasını sağlayan bölümüne denir. Gen, yaklaşık 1500 adet nükleotitten oluşan
    DNA parçasıdır.</p>
<p> <strong>Allel gen:</strong> Bir karakterin kalıtımından
    sorumlu gen çiftidir.</p>
<p> <strong>Genotip:</strong>Bir canlının anne ve babasından
    aldığı genlerin tümüdür.</p>
<p> <strong>Fenotip:</strong>Bir canlının, genotipine bağlı
    olarak oluşan dış görünüşüne denir. Fenotipin belirlenmesinde, genotip kadar çevresinin de rolü
    vardır.</p>
<p> <strong>Dominant (baskın) gen:</strong> Dölde etkisini her
    zaman gösterebilen gendir. Büyük harflerle gösterilir. A, B, C gibi.</p>
<p> <strong>Resesif (çekinik) gen:</strong>Dominant gen
    olmadığında etkisini gösterebilen gendir. Küçük harflerle gösterilir. a, d, gibi. Resesif
    karakterin, oğul dölün fenotipinde kendini gösterebilmesi için, iki resesif genin yan yana
    gelmesi şarttır. (aa, dd, bb gibi.)</p>
<p> <strong>Bağımsız Gen:</strong>Farklı kromozomlar üzerinde
    bulunan genlerdir.</p>
<p> <strong>Bağlı Gen:</strong>Aynı kromozom üzerinde bulunan
    genlerdir. Bağlı genler sadece krossing over ile ayrılabilirler.</p>
<p> <strong>Mutasyon:</strong>Değişen ortam şartlarında canlının
    genotipinde meydana gelen değişikliklerdir. Mutasyonlar canlının yaşamını olumsuz yönde etkiler.
</p>
<p> <strong>Modifikasyon:</strong> Değişen ortam şartlarında
    canlının fenotipinde meydana gelen ve kalıtsal olmayan değişikliklerdir. Modifikasyon en iyi tek
    yumurta ikizlerinde incelenir.</p>
<p>Tek yumurta ikizlerinde, bir yumurta bir sperm tarafından döllenir. Zigotun mitozla bölünmesi
    sonucu oluşan iki hücre ayrılarak, mitozla iki bireyi oluşturur. Dolayısıyla kalıtsal
    özellikleri aynıdır.</p>
<p>Tek yumurta ikizlerinde görülen farklılıklar tamamen modifikasyonla olur. Çünkü kalıtsal
    özellikleri birbirinin tamamen aynısıdır.</p>
<p>Doğuşta birbirlerine benzeyen tek yumurta ikizleri, zamanla dış çevre şartlarının etkisiyle
    birbirlerinden farklı gelişmeler gösterebilir. Dış görünüşlerinde farklılıklar gözlenebilir.
    Örneğin boy uzunluğu ve kilo gibi özellikleri farklı olabilir.</p>
<p> <strong>Adaptasyon:</strong> Değişen ortam şartlarında,
    canlının sahip olduğu genlerle bulunduğu ortama uyum sağlamasıdır. Adaptasyon, canlının yaşama
    ve üreme şansını artırır. Örneğin kaktüslerin iğne yapraklı olması, çöllerde yaşayan develerin
    hörgüçlerinde yağ depolaması ve kurak ortam bitkilerinde stomaların yaprağın alt yüzeyinde
    bulunması birer adaptasyondur.</p>
<p> <strong>Varyasyon:</strong> Canlılarda ortaya çıkan tür içi
    değişikliklerdir. Varyasyonlar, mutasyon ve eşeyli üreme olayları sonucu oluşur.</p>
<p>&nbsp;</p>
<h2><a name="2"></a> Gamet Bulma</h2>
<p>Kalıtım çaprazlamalarında gamet sayısı değil gamet çeşidi önemlidir. Gametler (dişi ve erkek
    üreme hücreleri) mayoz bölünmeyle meydana geldiği için haploit (n) kromozomludurlar.</p>
<p>Çaprazlamalar gametlerle yapıldığından, öncelikle genotipi belli olan bir canlının
    oluşturabileceği gamet çeşidinin hesaplanması gerekir. Böylece oluşabilecek bireylerin genotip
    ve fenotipleri doğru olarak tahmin edilebilir.</p>
<h3> Bağımsız Genlerde Gamet Bulma</h3>
<p> <strong>Homozigot durumda gamet çeşidi:</strong></p>
<p><strong> &#8211;</strong>Bir ya da daha fazla karakter
    bakımından Homozigot (saf) olan bir birey mayoz bölünme ile yalnız bir çeşit gamet
    oluşturabilir.</p>
<p><strong>Örnek:</strong> AAbb genotipinde kaç çeşit gamet oluşur?</p>
<p><strong>Çözüm:</strong> Karakterler homozigot olduğu için sadece Ab genlerini taşıyan tek çeşit
    gamet oluşacaktır. n = 0 ise 2n = 20 = 1</p>
<p> <strong>Heterozigot durumda gamet çeşidi:</strong></p>
<p><strong> &#8211;</strong>Genleri heterozigot olan
    karakterlerin oluşturabileceği gamet çeşidi “2n” formülü ile bulunur. Burada “n” heterozigot
    (melez) karakter sayısını ifade eder.</p>
<h3> Bağlı Genlerde Gamet Bulma</h3>
<p>Bağlı genlerde, aynı kromozom üzerinde bulunan genler gamet oluşumu sırasında beraber giderler.
    Bu durum ise oluşabilecek gamet çeşitliliğini azaltır.</p>
<p><strong> &#8211;</strong>Bağlı genlerde krossing-over varsa
    oluşabilecek gamet çeşidi bağımsız genlerde olduğu gibi 2n formülü ile bulunur.</p>
<p><strong> &#8211;</strong>Bağlı genlerde krossing-over yoksa
    genleri bağlı olan karakterler, tek bir karakter gibi değerlendirilerek melez karakter sayısı
    tespit edilir. 2n formülü uygulanır.</p>
<p>&nbsp;</p>
<h2><a name="3"></a> Mendel İlkeleri ve Uygulamaları</h2>
<p>Gregor Mendel yetiştirdiği bezelyelerle deneyler yaparak temel genetik yasalarını keşfetmeyi
    başarmıştır. Mendel&#8217;in başarılı sonuçlar alması çalışmalarında tesadüfen bezelyeleri
    seçmiş olmasıyla ilgilidir. Çünkü bezelyeler çaprazlama için uygun özelliklere sahip
    bitkilerdir. Bu özellikler;</p>
<p> <strong>1.</strong>Bezelyeler kolayca yetiştirilen ve kısa
    zamanda döl veren bitkilerdir.<br/>
     <strong>2.</strong>Bezelye çiçekleri, aynı türün farklı
    bireyleriyle tozlaşma özelliğine sahip değildir. Kendi kendine tozlaşabilecek bir çiçek yapısına
    sahiptir. Çünkü çiçeklerinin taç yaprakları dişi ve erkek organları tamamen sardığı için,
    yumurta hücresi başka bir bitkinin polenleriyle tozlaşamaz.<br/>
     <strong>3.</strong>Dışardan gözlenebilen çok çeşit içerir.
    Örneğin bezelyelerin bir çeşidi; buruşuk tohumluyken başka bir çeşidi yuvarlak tohumludur ve bir
    çeşidi mor renkli çiçeklere sahipken diğer çeşidi beyaz çiçeklere sahiptir.</p>
<p>Mendel’in bezelyeleri seçmesinin dışın da başarılı olmasının başlıca nedenleri şunlardır:</p>
<p><strong> &#8211;</strong>Çalışmalarında bitkinin tüm
    özelliklerini değil, bir özelliğini dikkate aldı. Örneğin yeşil tohumluları sarı tohumlularla,
    buruşukları düz tohumlularla çaprazladı.</p>
<p><strong> &#8211;</strong>Çok sayıda ebeveyne (anne-baba)
    kullandı.</p>
<p><strong> &#8211;</strong>Sayısal çalıştı ve istatistik
    kurallarını biyolojiye uyguladı.</p>
<h3> Mendel İlkeleri</h3>
<p><strong>1.</strong> Karakterlerin nesillere aktarılmasını sağlayan birim faktörler (genler)
    vardır.</p>
<p><strong>2.</strong> Bir bireydeki karakterin belirlenmesinde birbirinin aynısı ya da birbirinden
    farklı bir çift alel gen bulunur.</p>
<p><strong>3.</strong> Eğer bir karakterin farklı özelliklerinin geni bir bireyde bulunursa yalnız
    biri tam olarak etkisini gösterir. (Dominantlık yasası)</p>
<p><strong>4.</strong> Bir özellik bakımından farklı iki arı döl çaprazlanırsa (AA x aa) F1
    dölündeki bireylerin hepsi birbirine benzer. (Benzerlik Yasası)</p>
<p> <strong>5.</strong> Bir çift genden her biri eşit olasılıkla
    birbirinden ayrılarak farklı gametlere geçer. Yani oluşan gametler her alel çiftinden sadece bir
    alel geni taşır. (Ayrılma İlkesi)</p>
<p><strong>6.</strong> Melezlerin kendi aralarında çaprazlanması ile belirli özelliklerin önceden
    tahmin edilen oranlarda ortaya çıkması gametlerin rastgele birleşmesi ile ilgilidir. (Bağımsız
    Dağılım İlkesi)</p>
<p> <b>Çaprazlama:</b> Ata canlılardan gelen gametlerin nasıl
    birleştirildiğinin gösterilmesidir.</p>
<p><strong> &#8211;</strong>Çaprazlamalarda ata canlılar
    parental kelimesinin ilk harfi olan P ile, meydana gelen gametler G ile, çaprazlama sonucu
    oluşan yavrular filial kelimesinin ilk harfi olan F ile gösterilir. F1 ilk çaprazlama sonucu
    oluşan bireyleri; F2 ise ikinci çaprazlama sonucunda oluşan bireyleri gösterir.</p>
<p> <b>Monohibrit Çaprazlama</b></p>
<p>Erkek ve dişi genlerin sembollerle gösterilerek yavrunun genotip ve fenotipinin ihtimallerinin
    hesaplanmasıdır.</p>
<p>Bu şekilde yalnızca bir özellik dikkate alınarak yapılan çaprazlamalara &#8220;monohibrit
    çaprazlama&#8221;, bu olayın kalıtımına da &#8220;monohibrit kalıtım&#8221; denir.</p>
<p>Eğer bir canlıda iki gen birbirine tamamen benziyorsa, (SS ya da ss gibi) bunlara &#8220;homozigot&#8221;
    ya da &#8220;saf kan&#8221; denir. Saf kan (homozigot) bireyler elde etmek için kendileşme
    yapılır yani döllenme bireyin kardeşi, annesi babası ya da yavrusu ile olmalıdır.</p>
<p> <strong>Dihibrit Çaprazlama</strong></p>
<p>Dihibirit çaprazlama ise, bir türün, iki karakterini taşıyan gen lokusları bakımından iki gametin
    çaprazlanmasıdır. İki karakter bakımından birbirinden farklı olan bireyler arasında yapılan
    çaprazlamaya denir.</p>
<h2><a name="4"></a>
        Eş Baskınlık, Çok Allelik ve Kan Grubu Genetiği</h2>
<h3> Eş Baskınlık Nedir?</h3>
<p>Mendel’in çalışmalarında tam baskınlık durumunda heterozigot genotipli bireylerin fenotipinde
    baskın özellik görülür.</p>
<p>Eş baskınlıkta aleller birbirine baskınlık kuramadığından heterozigot bireylerin fenotipinde iki
    alelin etkisi birlikte görülür. Eş baskınlıkta heterozigot genotipli bireylerde her iki alel de
    fenotipi ayrı ayrı ve farklı olarak etkiler. Eş baskınlığa örnek olarak insanda M ve N
    genlerinin kontrol ettiği MN kan grubu, A ve B genlerinin kontrol ettiği AB kan grubu
    verilebilir.</p>
<p>MN kan grubu sisteminde M, N ve MN olmak üzere üç farklı kan grubu vardır. Bu gruplandırmada
    alyuvarların zarında bulunan M ve N antijenleri etkilidir. Bağışıklık tepkisine yol açarak
    antikor oluşumuna neden olan maddelere antijen denir. Alyuvar zarında sadece M antijeni taşıyan
    bireyler M kan grubuna, sadece N antijeni taşıyan bireyler N kan grubuna sahiptir. Alyuvar
    zarında M ve N antijenlerini birlikte taşıyan bireyler ise MN kan grubuna sahiptir.</p>
<h3> Çok Alellik Nedir?</h3>
<p>Bir karakteri oluşturan alel çeşidinin ikiden fazla olması durumuna çok alellik denir. Farklı
    canlılarda çok alelli olarak kalıtılan özelliklere rastlanır.</p>
<p>Bir karakterin kaç çeşit aleli olursa olsun, diploit canlı bu alellerden en fazla ikisine,
    haploit canlı ise bir tanesine sahip olur.</p>
<p>Tavşanlarda kürk renginin, meyve sineğinde göz renginin ve insanda kan gruplarının kalıtımında
    ikiden fazla alel gen rol oynar.</p>
<p>Tavşanlarda kürk rengi; dört farklı alel gen tarafından belirlenir. Bu genlerin arasında eş
    baskınlık yoktur. Bunun için dört çeşit fenotip oluşur. Bunlar himalaya, gümüşi, yabani ve
    albino şeklindeki fenotiplerdir.</p>
<h3> Kan Grubu Genetiği</h3>
<p>A, B, AB ve 0 kan gruplarının kalıtımını A, B ve 0 genleri sağlar. Bu genlerden A ve B genleri
    baskın, A ve B genleri birlikte bulunursa eş baskın, 0 geni ise çekiniktir.</p>
<p><strong> &#8211;</strong>Alyuvar yüzeyinde A antijeni varsa A
    grubu, B antijeni varsa B grubu, hem A hem de B antijenleri varsa AB grubu, antijen yoksa 0
    (sıfır) grubu oluşur.</p>
<p><strong> &#8211;</strong>Kan plazmasında ise antikorlar
    bulunur. A kan grubunun plazmasında anti B, B kan grubunun plazmasında anti A, 0 grubunun
    plazmasında hem anti A hem de anti B antikorları bulunur. AB kan grubunun plazmasında ise
    antikor yoktur.</p>
<p> <strong>Rh faktörü:</strong>Rh faktörünü belirleyen gen,
    &#8220;R&#8221; simgesiyle gösterilir. Bir insanın kanında Rh antijeni bulunuyorsa Rh (+),
    bulundurmuyorsa Rh (-) kan grubundandır. İnsanların %85&#8217;i Rh(+), %15&#8217;i Rh(-) kan
    grupludur. Kan grubu Rh(+) baskın, Rh(-) çekinik özelliktedir.</p>
<p>Birbirleriyle uyumlu olan kan gruplarının bilinmesi kan nakilleri açısından son derece önemlidir.
    Eğer vericinin kanında alıcı için yabancı bir protein (A ya da B antijeni) varsa alıcı
    tarafından üretilen antikorlar (anti A ya da anti B) yabancı proteine tutunur ve kan hücreleri
    birbirine yapışarak kümelenir. Bu olaya  <strong>çökelme (aglütinasyon)</strong>
    adı verilir.</p>
<p> <strong>Kan nakillerinde neye dikkat edilir?</strong></p>
<p><strong> &#8211;</strong>Vericinin antikorları dikkate
    alınmaz. Çünkü vericinin kanıyla birlikte gelen antikorlar alıcının bağ dokusu hücreleri
    tarafından yok edilir. Vericinin antijenleri dikkate alınır. Çünkü bu antijenler alıcı
    tarafından yabancı olarak algılandığında onlara karşı antikor üretilir. Bu nedenle kan
    nakillerinde vericinin antijenleri, alıcının antikorları dikkate alınır.<br/>
    <strong> &#8211;</strong>A kan gruplu bir insanın kan
    plazmasında Anti B antikoru bulunduğu için B kan gruplu insanların kanını kümeleştirerek
    çökeltir.<br/>
    <strong> &#8211;</strong>B kan gruplu bir insanın kan
    plazmasında Anti A antikoru bulunduğu için A kan grubu insanların kanını kümeleştirerek çökeltir
    (Bu nedenle A ve B kan gruplu insanlar birbirine kan veremez).<br/>
    <strong> &#8211;</strong>AB kan gruplu bir insanın kan
    plazmasında antikor bulunmadığından A, B ve 0 gruplu insanlardan kan alabilir (genel alıcı)
    fakat A ve B antijeni olduğu için kan veremez.<br/>
    <strong> &#8211;</strong>0 kan gruplu bir insanın kan
    plazmasında Anti A ve Anti B bulunduğu için A ve B antijeni taşıyan alyuvarları kümeleştirir. Bu
    nedenle diğer gruplardan kan alamaz fakat A ve B antijenleri olmadığı için kan verebilir (genel
    verici).</p>
<h2><a name="5"></a> Eşeye Bağlı Kalıtım</h2>
<p>Cinsiyeti (eşeyi) belirleyen X ve Y kromozomları üzerinde yer alan genler
        <strong> eşeye bağlı genler</strong>olarak adlandırılır.</p>
<p>İnsanda 46 kromozom bulunur. 44 kromozom ( vücut kromozomları ) vücut organlarını oluşturur.
    Diğer 2 kromozom ( eşey kromozomları ) cinsiyet özelliklerini belirler. Dişi ve erkek bireylerin
    vücutlarının farklı özellikte olması eşey kromozomları sayesindedir. İnsanda cinsiyeti Y
    kromozomunun bulunup bulunmaması belirler. Y kromozomu babadan gelir ve bireyin erkek olmasını
    sağlar. Y kromozomu erkeklerde testis ve hormonları oluşturur. Eski toplumlarda doğan çocukların
    cinsiyetini kadının belirlediği düşünülmüştür. Ancak cinsiyeti erkek bireyden Y kromozomunun
    gelip gelmemesi belirler.</p>
<p>Dişilerin ürettiği yumurtaların hepsi &#8220;22+X&#8221; kromozom yapısına sahiptir. Erkeklerin
    ürettiği spermlerin yarısı &#8220;22+X&#8221; ve diğer yarısı &#8220;22+Y&#8221; kromozom
    yapısına sahiptir.</p>
<p>İnsanın üreme ve gelişme sürecinde; 22 +X genotipli yumurta ile 22 +X genotîpli sperm
    bir­leşirse, oluşan yavru dişi olur, 22 +X genotipli yumurta ile 22+ Y genotipli sperm
    birleşirse, oluşan yavru erkek olur</p>
<h3> Genetik Hastalıklar</h3>
<p> <strong>Renk Körlüğü</strong></p>
<p>X kromozomu üzerinde taşınan çekinik bir gen tarafından meydana getirilir. Dişilerde eğer bir
    çekinik birde baskın karakterde renk körlüğü geni var ise; bunlar hastalık yönünden taşıyıcı
    olurlar. Hasta olabilmeleri için her iki X kromozomlarında da çekinik renk körlüğü genini
    taşımaları gerekir. Erkeklerin X genlerinde çekinik gen var ise hasta olurlar. Çünkü bu X
    kromozomunun homoloğu olan Y kromozomunda çekinik geni bastıracak gen bulunmaz. Böyle insanlar
    kırmızı ve yeşil renkleri birbirine karıştırırlar.</p>
<p> <strong>Hemofili (Kanın Pıhtılaşmaması) Hastalığı</strong>
</p>
<p>Bu hastalık geni de tıpkı renk körlüğü geni gibi X kromozomunda çekinik olarak taşınır.
    Hastalığın meydana gelme mekanizması aynıdır. Bu hastalığı taşıyan insanların kanları
    pıhtılaşmaz, dolayısıyla kanamalar bunlar için büyük problem oluşturur. Dışarıdan eksik olan
    moleküller verilerk normal yaşamlarını sürdürmeleri sağlanabilir.</p>
<p> <strong>Kas Erimesi</strong></p>
<p>Yukarıdaki hastalıklar gibi X kromozomunda çekinik olarak taşınır. Bu geni bulunduran hasta
    erkekler eşysel üreme olgunluğuna erişemeden öldükleri için kadınlar hiç bir zaman hasta olmaz,
    en fazla taşıyıcıdırlar. Normal bir doğumla meydana gelen erkek bebekler 4-5 yaş civarında
    hastalığın etkisini hissetmeye başlarlar. Kasların aşırı şekilde erimesi büyük kilo kaybına ve
    nihayetinde 13-15 yaş civarında ölümlerine neden olur.</p>
<p> <strong>Balık Pulluluk</strong></p>
<p>Kromozomunda taşınan bir gen tarafından meydana getirilir. Bu yüzden sadece erkeklerde görülür.
    Hasta olan babanın bütün erkek çocukları bu geni taşıyacaklarından hepsi hasta olur. Bu
    hastalıkta erkeklerin özellikle kol ve bacakları olmak üzere vücutları tıpkı bir balık gibi
    pullarla kaplıdır.</p>
<h2><a name="6"></a> Soy Ağacı </h2>
<p>Kalıtsal bir özelliğin nesiller boyu nasıl aktarıldığını gösteren şemaya 
        <strong>soy ağacı</strong>denir. Kalıtsal bir özelliğin ya da
    bir kalıtsal hastalığın aile içerisindeki seyrini incelemek için, kullanılmaktadır.</p>
<p><img class="aligncenter"
        src="https://lh3.googleusercontent.com/proxy/06NCjODhDsSg1S7z4NrrL-GX6GVgWUCK8QqNfLpB-WfPOVPMAVqbyHwA3YIRSxpu-zqi5yEFQcWOxM2A22UG7-a4jN2nw_A261NIcw_AuAYz_MfNiAUWXUpv0GJIPsqEcm3gPGl2rsjNcWnwzg-9K2n-i3n970ZDIslbltQwIMoPz0ntR3TPqim8c-FH11JfpK21nms8oepphFjQSTLw"
        alt="Soy Ağacı ve Uygulama Örnekleri Biyoloji Konu Anlatımı Ders ..."/></p>
<p>&nbsp;</p>
<h3> Otozomal Soy Ağacı</h3>
<p>Herhangi bir araştırmada kullanılacak bireylerin belirli karakterler bakımından homozigot veya
    heterozigot olup olmadığını anlamak için soy ağaçları kullanılır. Ayrıca soya bağlı bir
    karakterin görünme ihtimalini hesaplamak gibi pratik amaçlar içinde soy ağaçları kullanılır.</p>
<p>Otozomal soy ağaçlarında ilgili genler, otozomlar üzerinde dominant veya resesif olarak bulunur.
    Soyağacı incelenerek bireylerin genotipleri belirlenebilir.</p>
<h3> Gonozomal Soy Ağacı</h3>
<p>Gonozomal kromozomlarda bulunan karakterlerin aktarılmasını gösteren soy ağacıdır. Karakterin
    oluşmasından etkili olan genler X ve Y kromozomlarının üzerinde bulunur. Bu genler çekinik veya
    baskın olabilir. Sadece Y kromozomunda bulunan genler erkek bireylerde görülür (yapışık
    parmaklılık gibi). X kromozomundaki genler hem erkek hem de dişilerde (renk körlüğü, hemofili)
    bulunur.</p>
<h2></h2>
<h2><a name="7"></a> Genetik Varyasyonların Biyolojik Çeşitliliği Açıklamadaki Rolü
</h2>
<p>Bireyler arasında, genler ya da diğer DNA parçacıklarının yapısındaki farklılıklara genetik
    varyasyon denir. Mayozda gerçekleşen krossing over olayı ile anafaz 1 ve anafaz 2 evrelerinde
    kromozomların hücrelere bağımsız olarak dağılımı ve döllenme olayı kalıtsal çeşitliliğin temel
    nedenlerindendir.</p>
<p>Genetik varyasyonlara neden olan faktörler; mutasyon, kromozomların bağımsız dağılımı ve
    rekombinasyon olayıdır.</p>
<h3> Rekombinasyon</h3>
<p>İki ayrı DNA molekülünün birleşerek yeni DNA molekülü oluşturması sonucu oluşan kalıtsal
    çeşitliliğe  <strong>rekombinasyon</strong>denir.</p>
<p>Eşeyli üremede yavruların anne ve babanın bire bir aynısı olmamasının nedenleri;</p>
<p>-Mayoz sırasındaki; Krossing over olayı, kromozomların şansa dayalı olarak kutuplara gitmesi ve
    döllenme olayıdır.<br/>
    -Eşeyli üremedeki bu üç mekanizmanın birlikte etkisi ile her kuşakta yeni kombinasyonlar ortaya
    çıkar. Mevcut alellerin yeniden düzenlenmesi genetik çeşitliliğin oluşmasına önemli katkı
    sağlar.</p>
<p> <strong>Krossing over:</strong>Mayozun profaz I evreside
    homolog kromozomların kardeş olmayan kromatitleri arasındaki gen alışverişidir.</p>
<p>Krossing over olayı kromozomun, gen sayısını, genin nükleotit dizilimini değiştirmez.
    Gerçekleştiği kromozomların gen dizilimini değiştirebilir. Böylece anne ve babadan farklı yeni
    gen kombinasyonlarının oluşumuna neden olarak çeşitliliği arttırır.</p>
<h3> Mutasyon</h3>
<p>Mutasyon, canlıların genlerinde meydana gelen rastgele ve kalıcı değişimler olarak
    tanımlanabilir. Bu değişimlere çeşitli çevresel faktörler neden olmaktadır. Mutasyonlar;
    canlının üreme hücrelerinde, üreme ana hücrelerinde veya vücut hücrelerinde gerçekleşebilir.
    Üreme ya da üreme ana hücrelerinde meydana gelen mutasyonlar sonraki nesile aktarılabilirken
    vücut hücrelerinde meydana gelen mutasyonlar, sadece o bireyle sınırlı kalır. Mutasyonlar,
    canlılarda genetik varyasyonlara ve bunun sonucunda da fenotipik çeşitlenmeye neden olur.</p>
<p>Mutasyonların birçoğu canlılarda zararlı hatta öldürücü olabilir. Genetik varyasyona neden olan
    diğer bir etmen mayoz sırasında kromozomların bağımsız dağılımıdır. Mayozda bireyin anne ve
    babasından aldığı homolog kromozom çiftlerinin birbirinden ayrılarak (mayoz 1-anafaz 1) hangi
    gamete gideceği tamamen şansa bağlı bir olaydır. Mayozda kromozomların birbirinden bağımsız
    olarak dağılımı sayesinde farklı genetik kombinasyonlara sahip gametler oluşur.</p>
<h3> Kromozomların Bağımsız Dağılımı</h3>
<p>Mayozun Metafaz I evresinde homolog kromozomlar rastgele birbirlerinden bağımsız dizilir ve
    Anafaz I de ayrılırlar. Böylece mayoz I sonunda oluşan yavru hücreler her bir homolog kromozom
    çiftindeki biri anneden diğeri babadan gelen kromozomların birine sahip olur.</p>
<h2><a name="8"></a> Kromozomlarda Ayrılmama Olayı</h2>
<p>Normal kromozom sayısındaki artış ya da azalışa verilen isimdir. Bir veya birkaç kromozomun
    bölünme sırasında kayıp olması veya fazla olması sonucu oluşur. Eğer eksik ise ‘Monozomi’, fazla
    ise ‘Trizomi’ olarak adlandırılır.</p>
<p>Ayrılmama olayı hem gonozomlarda hem de otozomlarda görülebilir.</p>
<h3> Otozomal Ayrılma</h3>
<p>Annenin otozomlarında ayrılmama ile fazladan 13. kromozoma sahip olan bireylerde Patau (Patu)
    sendromu; fazladan 18. kromozoma sahip olan bireylerde Edwards (Edvırds) sendromu ve fazladan
    21. kromozoma sahip bireylerde Down sendromu meydana gelir.</p>
<p>En sık rastlananı Down sendromu (mongolizm) dir;</p>
<p>Down sendromu mayoz bölünme sırasında ayrılmama sonucu 21. kromozomun 3 tane olması durumudur.
    Araştırmalarda kesin bir etmen bulunamamış ve bilinen tek sebebi annenin yaşı olarak
    gösterilmiştir. 35 yaş üzeri annelerde risk fazladır ancak doğumların çoğunun gençlik
    dönemlerinde olması sebebiyle down sendromlu bireylerin yaklaşık 80%’i genç anneler tarafından
    doğurulan çocuklardır. Ortalama 1/800 oranında görülür ancak anne yaşı 40 civarında iken 1/100,
    45 yaş civarında 1/50 oranında görülmektedir. Hayatta kalma yaşları normal toplumun yaklaşık
    yarısı olsa da erişkin yaşlara kadar yaşayan birçok birey vardır.</p>
<p>Bu hastalık ilk defa 1866 yılında İngiliz hekim John Langdon Down tarafından tanımlanmış, 1959’da
    ilk defa sebebinin 21. kromozomun 3 tane olması olduğunu Jerome Lejeune göstermiştir.</p>
<p>Down sendromlu bireyler benzer yüz şekline, çekik gözlere, kısa parmaklar ve kalın enseye
    sahiptir. Genel kanının aksine zihinleri gelişebilir, sadece normal insanlara göre geriden
    gelmektedir. Onun haricinde içlerinden sanatçılar, ressamlar, müzisyenler gibi birçok yetenekli
    birey gözlenmiştir.</p>
<h3> Gonozomal Ayrılmama</h3>
<p>Gonozomlar cinsiyet kromozomlarıdır. Gonozomlarda ayrılmama olayı gerçekleşirse oluşan birey ya
    eksik cinsiyet kromozomuna ya da fazla cinsiyet kromozomuna sahip olur.</p>
<p>Dişi bireylerde gonozomların ayrılmaması sonucu oluşan yumurtaların normal bir spermle döllenmesi
    sonucu 47 veya 45 kromozoma sahip bireyler oluşur. 45 kromozomlu erkek birey oluşması düşüğe
    sebep olur.</p>
<p> <strong>Klinefelter Sendromu</strong></p>
<p>Klinefelter sendromuna sahip bireylerde X kromozomu sayısı normalden 1 fazladır. Bu sendroma
    sahip erkek bireyler neredeyse normal bireylerle aynıdır ve hatta bu anormallik erişkin yaşa
    kadar fark edilememektedir. Bu bireylerde testislerin küçük olması sebebiyle cinsiyet hormonu
    olan testosteron hormonu miktarı azdır. Bazı bireylerde az sperm üretilirken bazı bireylerde hiç
    üretilmez. Bazı çocuklarda konuşma ve öğrenme problemleri görülür. Boyları ortalama bireylerden
    biraz daha uzundur. Bebeklik çağlarında motor nöronlarında zayıflıklar görülür (oturma, yürüme
    olaylarında gecikmeler ve zorlanmalar görülür.). Görülme sıklığı 1/700’dür. Gelişen teknoloji ve
    bazı yöntemler sayesinde bu bireyler de çocuk sahibi olabilmektedirler.</p>
<p> <strong>Turner Sendromu</strong></p>
<p>Cinsiyet kromozomu taşımayan bir yumurtanın X kromozomu taşıyan spermle döllenmesi sonucu oluşur.
    Cinsiyet kromozomlarının yapısı XO şeklindedir. Bu bireylerin vücut kromozomları tamdır,
    cinsiyet kromozomları bir eksiktir. Kromozom yapıları 44 + X şeklinde olup 45 kromozoma
    sahiptirler.</p>
<p>Turner dişilerde üreme organları bulunur ancak gelişmemiştir. Yumurta üretimi yapamazlar. Kısa
    boylu, kalın boyunlu, küt parmaklara sahiptirler. Memeleri gelişmez, zeka düzeyleri genellikle
    normaldir.</p>
<p>Bu bireylere hormonal tedavi yapılırsa hem fiziksel hem de zeka olarak normal bireyler gibi
    yaşamlarını sürdürebilirler.</p>
<p> <strong>44 + XYY Kromozom Yapısı</strong></p>
<p>Erkek bireylerde gamet oluşumu sırasında cinsiyet kromozomlarının ayrılmaması ile ortaya çıkar.
    22 + YY şeklindeki kromozom normal bir yumurta ile birleşirse oluşan zigot 44 + XYY şeklinde
    olur. Bu kromozom yapısına sahip erkekler saldırgan yapılıdırlar.</p>
<p><strong> Trizomi</strong></p>
<p>Trizomi, diploit sağlıklı canlılarda normalde iki olması gereken kromozom sayısının üç tane
    olmasıyla bilinen anöploidi şekillerinden biridir. En çok bilinen şekli 21. kromozomun trizomisi
    olan Down sendromudur.</p>
<p> <strong>Tam trizomi</strong><br/>
    Tam trizomi dişi üreme hücreleri yumurtaların ya da erkek üreme hücreleri spermlerinin
    gametogenezindeki hücre bölünmesi sırasında (mayoz I veya II) ayrılmama durumundan kaynaklanan
    trizomi şeklidir. Bu, sperm ya da yumurtada normalde 23 olması gereken kromozom sayısının 22
    veya 24 olması şeklinde sonuçlanır. fertilizasyon sonrası gelişen fetüs, normalde sahip olması
    gereken 46 kromozom yerine 47 kromozoma sahip olarak dünyaya gelir.</p>
<p> <strong>Yarı/Mozaik trizomi</strong><br/>
    Yarı trizomilerde fazla kromozom diğer kromozomlardan birine tutunmuş durumdadır ya da aynı
    kromozomdan iki kopya bulunur.<br/>
    Mozaik trizomi, fazla kromozom canlının sadece bazı hücrelerinde görülür, diğer hücreler 46 tane
    kromozoma sahiplerdir.</p>
</html>