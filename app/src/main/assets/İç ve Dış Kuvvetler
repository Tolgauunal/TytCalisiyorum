<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}
    </style>
</head>
<p><strong>YERYÜZÜNÜ BİÇİMLENDİREN KUVVETLER</strong></p>
<p><strong>YERKÜRE’NİN YAPISI</strong></p>
<p>Yeryuvarlağı, iç içe kürelerden meydana gelmiştir. Bunlara <strong>geosfer </strong>adı verilir.
    Geosferlerin yoğunlukları ve bileşimleri birbirinden farklıdır.<span id="more-4086"></span></p>
<p><img src="images/cografya/icvedis/i1.gif"
        alt="derscalisiyorum.com.tr"/></p>
<p><strong>A. YERKABUĞU</strong></p>
<p><strong>Litosfer </strong>ya da <strong>taşküre </strong>olarak da adlandırılır. Yerküre’nin en
    hafif ve en ince tabakasıdır. Yeryüzünden itibaren ortalama 33 km derinliğe kadar uzanır.
    Yerkabuğu, bileşimleri ve yoğunlukları birbirinden farklı iki tabakadan oluşur.</p>
<p><img src="images/cografya/icvedis/i2.gif"
        alt="derscalisiyorum.com.tr"/></p>
<p><strong>1. Granitik Kabuk </strong>(Sial)</p>
<p>Bileşiminde silisyum ve alüminyum olduğundan bu ismi almıştır. Yoğunluğu 2,7 – 2,8
    gr/cm<sup>3</sup> tür. Katı halde bulunur. Kalınlığı okyanus tabanlarında az iken, kıta
    tabanlarında fazladır.</p>
<p><strong>2. Bazaltik Kabuk </strong>(Sima)</p>
<p>Bileşiminde silisyum ve mağnezyum olduğundan bu ismi almıştır. Yoğunluğu 3 gr/cm<sup>3</sup>
    dolayındadır. Sial’in tersine okyanus tabanlarında kalınlaşır, kıta tabanlarında incelir.</p>
<p><strong>B. MANTO</strong></p>
<p>Yer çekirdeğinin örtüsü durumunda olduğundan bu ad verilmiştir. <strong>Astenosfer </strong>adı
    da verilir. Yerküre’nin yaklaşık 33 km ile 2900 km derinlikleri arasında yer alır. Yoğunluğu
    yerkabuğuna oranla daha fazladır. (5 – 6 gr/cm<sup>3</sup>) Mantonun üst kısmındaki maddeler
    plastik özelliği gösterir. Sıvı haldeki manto malzemesine <strong>mağma </strong>denir.</p>
<p><strong>C. ÇEKİRDEK</strong></p>
<p>En kalın ve ağır olan katmandır. <strong>Barisfer </strong>adı da verilir. Mantonun altında
    başlar ve Dünya’nın merkezine kadar uzanır. Kalınlığı 3478 km dir. Yoğunluğu 10
    gr/cm<sup>3</sup> olan ve sıvı halde bulunan üst kısmına <strong>dış çekirdek </strong>denir.
    Bunun altında, yoğunluğu 13gr/cm<sup>3</sup> olan ve katı halde bulunan iç çekirdek vardır.
    Dünya’nın merkezinde sıcaklık 4500 – 5000 °C yi bulmaktadır.</p>
<p><strong>YERKABUĞUNU OLUŞTURAN TAŞLAR</strong></p>
<p><strong>1. Püskürük </strong>(Katılaşım) <strong>Taşlar</strong></p>
<ul>
    <li>İç püskürük taşlar: Mağma, her zaman yeryüzüne kadar çıkamaz. Bazen yerkabuğunun belirli
        yerlerine sokularak katılaşır. Soğuma yavaş olduğundan iri kristalli olurlar. Bu taşlara
        örnek olarak <strong>granit </strong>ve <strong>siyanit </strong>verilebilir.
    </li>
    <li>Dış püskürük taşlar: Mağmanın yeryüzünde soğuyup katılaşması sonucunda oluşur. Soğuma hızlı
        olduğundan kristalleşme ya hiç olmaz, ya da çok az olur. Bu taşlara örnek olarak <strong>andezit </strong>ve
        <strong>bazalt </strong>verilebilir.
    </li>
</ul>
<p><strong>2. Tortul </strong>(Sediment)<strong> Taşlar</strong></p>
<ul>
    <li><strong>Kimyasal tortul taşlar:</strong> Sularda erimiş halde bulunan maddelerin kimyasal
        yollarla çökelmesi sonucunda oluşurlar. <strong>Kireçtaşı<br/>
        </strong>(kalker), <strong>traverten, kayatuzu, jips </strong>(alçı taşı) ve dolomit
        kimyasal tortul taşlardandır.
    </li>
    <li><strong>Organik tortul taşlar:</strong> Canlı kalıntılarının üst üste birikerek katılaşması
        sonucu oluşurlar. <strong>Turba, linyit, taşkömürü, antrasit ve mercan kalkerleri </strong>organik
        tortul taşlardandır.
    </li>
    <li><strong>Mekanik </strong>(klastik veya kırıntılı) <strong>tortul taşlar</strong>: Akarsular,
        rüzgârlar ve buzullar gibi dış kuvvetlerin aşındırdığı materyalleri taşıması ve çukur
        alanlarda biriktirmesi sonucu oluşurlar. <strong>Kiltaşı, kumtaşı<br/>
        </strong>(Gre)<strong>, buzultaşı</strong> (moren) <strong>ve konglomera</strong> kırıntılı
        tortul taşlardandır.
    </li>
</ul>
<p><strong>3. Başkalaşım </strong>(Metamorfik) <strong>Taşlar</strong></p>
<p>Püskürük ve tortul taşların, aşırı sıcaklık ve basınç altında kalarak değişime uğramasıyla
    oluşurlar. Bu tür taşlar, eski özelliklerini kaybederek yeni özellikler kazanırlar. <strong>Mermer,
        killi şist, kristalli şist, gnays </strong>ve<strong> kuvars </strong>başkalaşım taşlarının
    en yaygın olanıdır.</p>
<p><strong>İÇ KUVVETLER </strong></p>
<p><strong>A. DAĞOLUŞUMU HAREKETLERİ</strong> (OROJENEZ)</p>
<p><strong>1. Kıvrılma</strong></p>
<p>Akarsular, rüzgârlar ve buzullar gibi dış kuvvetlerin aşındırdığı maddeler, yer kabuğunun büyük
    çukurluklarında biriktirilir. Bu çukurluklara <strong>jeosenklinal </strong>adı verilir.</p>
<p>Jeosenklinallerde biriktirilen tortul maddeler, çeşitli yan basınçlara uğrarlarsa kıvrılarak
    deniz yüzeyine çıkarlar. Böylece yeryüzünün büyük kıvrım dağları oluşmuş olur. Kıvrılma
    sonucunda yüksekte kalan kesimlere <strong>antiklinal,</strong> alçakta kalan kesimlere de
    <strong>senklinal </strong>denir.</p>
<p><img src="images/cografya/icvedis/i3.gif"
        alt="derscalisiyorum.com.tr"/></p>
<p>Avrupa’da Alp’ler, Asya’da Himalaya’lar, Türkiye’de Toros ve Kuzey Anadolu Dağları bu tür
    hareketlerle meydana gelmişlerdir.</p>
<p><strong>2. Kırılma</strong></p>
<p>Yer kabuğunun eskiden beri kara haline geçmiş, katılaşmış kısımları, yan basınçlara uğradığı
    zaman bükülüp katlanamazlar. Bu nedenle, bu gibi yerlerde kıvrılmalar yerine kırıklar meydana
    gelir. Kırıkların iki yanındaki kısım birbirine göre yer değiştirirse, bu özellikteki kırığa
    <strong>fay </strong>denir. Kırılma sonucunda yüksekte kalan kesimlere <strong>horst</strong>,
    alçakta kalan kesimlere de <strong>graben </strong>denir.</p>
<p><img src="images/cografya/icvedis/i4.gif"
        alt="derscalisiyorum.com.tr"/></p>
<p>Türkiye’de, en yaygın horst ve graben sistemi Ege Bölgesi’nde bulunmaktadır.</p>
<p><strong>TÜRKİYE’DEKİ FAY HATLARI</strong></p>
<p><img src="images/cografya/icvedis/i5.gif"
        alt="derscalisiyorum.com.tr"/></p>
<p><strong>Kuzey Anadolu Fay Hattı (KAF):</strong> Saroz Körfezi’nden başlar, Marmara Denizi,
    Sapanca Gölü, Adapazarı, Tosya ve Erzincan üzerinden Van Gölü kuzeyine kadar uzanır.</p>
<p><strong>Doğu Anadolu Fay Hattı (DAF):</strong> Hatay grabeninden başlar, K. Maraş, Adıyaman,
    Malatya ve Elazığ ovalarından geçerek Bingöl’e kadar sokulur.</p>
<p><strong>Batı Anadolu Fay Hattı (BAF):</strong> Ege Bölgesi’nde, kuzeyden güneye doğru uzanan çok
    sayıdaki fay hatlarından oluşur.</p>
<table id="table24" border="9">
    <tbody>
    <tr>
        <td width="100%">Fay hatları, yer kabuğunun zayıf ve hareket halindeki bölgeleridir.
            Volkanik sahalar, genç kıvrım dağları ve deprem alanlarının uzanışı fay hatlarıyla
            paralellik gösterir.
        </td>
    </tr>
    </tbody>
</table>
<p>&nbsp;</p>
<p><strong>B. KITA OLUŞUMU HAREKETLERİ (EPİROJENEZ)</strong></p>
<p>Kara ve denizlerde düşey doğrultudaki alçalma yükselme hareketlerine <strong>epirojenez </strong>denir.
    Başka bir ifade ile, yer kabuğunun geniş alanlı yaylanma hareketleridir.</p>
<p>Farklı yoğunluktaki yer kabuğu parçaları manto üzerinde dengeli bir biçimde dururlar. Bu olaya
    <strong>izostazi</strong>, dengeye ise <strong>izostatik denge </strong>denir. Herhangi bir
    yerde epirojenez olayının olabilmesi için, izostatik dengenin bozulması gereklidir.</p>
<p>İzostatik dengeyi bozan yukarıdaki olaylar sonucu karalar hafiflemekte ve yükselmektedir. Karalar
    yükselince deniz seviyesi gerilemekte, deniz altındaki alanlar kara haline gelmektedir. Bu
    şekilde, deniz seviyesinin alçalması olayına <strong>regresyon </strong>denir.</p>
<p>Karalardaki, lâvlar, birikmeler, buzullaşma, vb. olaylar sonucunda da karaların yükü artmakta ve
    ağırlaşarak ya da iç kuvvetlerin etkisiyle çökmektedir.</p>
<p>Bu alçalma sonucunda denizler karalara doğru ilerlemekte ve kara parçaları sular altında
    kalmaktadır. Bu şekilde, deniz seviyesinin yükselmesi olayına da <strong>transgresyon </strong>adı
    verilir.</p>
<p>Epirojenik hareketlere örnek olarak, İskandinav Yarımadası ve Kanada verilebilir. Buzul çağında
    buralarda 1 – 2 km kalınlığında bir buz tabakası vardı. Sonradan buzullar eriyince, karaların
    üzerindeki yük azaldı ve mağmaya doğru gömülen bu kara parçaları tekrar yükselmeye başladı. Bu
    yükselme, günümüzde de yavaş yavaş devam etmektedir.</p>
<p>Epirojenik hareketler, Türkiye’de de olmaktadır. Anadolu milyonlarca yıldır yükselmekte, buna
    karşılık Karadeniz ve Doğu Akdeniz havzaları çökmektedir. Buna bağlı olarak, Çukurova Havzası
    ile Ergene Ovası hızlı bir çökme içine girmişler ve tortulanma alanı olmuşlardır.</p>
<p><strong>C. VOLKANİK HAREKETLER (VOLKANİZMA)</strong></p>
<p>Yer’in derinliklerinde bulunan mağmanın, yerkabuğunun zayıf kısımlarından yeryüzüne doğru
    yükselmesine <strong>volkanizma</strong> denir.</p>
<p>Katı, sıvı ya da gaz halindeki maddelerin yeryüzüne çıktığı yere <strong>volkan </strong>ya da
    <strong>yanardağ</strong>, bu maddelerin çıkışına da <strong>püskürme </strong>denir. Püskürdüğü
    bilinen volkanlar <strong>etkin volkanlar</strong>, püskürdüğü bilinmeyen volkanlar da <strong>sönmüş
        volkanlar </strong>olarak adlandırılır.</p>
<p><img src="images/cografya/icvedis/i6.gif"
        alt="derscalisiyorum.com.tr"/></p>
<p>Volkanlardan çıkan akışkan maddelere <strong>lav</strong>, katı maddelere de <strong>volkan
    tüfü </strong>(proklastik maddeler) denir. Lavların ve tüflerin yeryüzüne çıkmak için
    izledikleri yola <strong>volkan bacası </strong>adı verilir. Yüzeye çıkan lav ve tüfün
    oluşturduğu yer şekline <strong>volkan konisi</strong>, koninin tepe kısmındaki çukur kısmına da
    <strong>volkan ağzı </strong>(krater) denilmektedir.</p>
<p>Kraterlerin patlamalar ya da çökmelerle genişlemiş şekillerine <strong>kaldera </strong>denir.
    Volkanların şekli ve püskürme özellikleri çıkardıkları maddelere göre değişir. Volkanik
    etkinlikler bazen yalnızca gaz patlaması şeklindedir. Bu durumda patlama çukurları oluşur. İç
    Anadolu’da Karapınar ve Nevşehir dolaylarında bu tür patlama çukurları yaygındır. Bu patlama
    çukurları <strong>maar </strong>olarak adlandırılır.</p>
<p><strong>Türkiye’deki Volkanik Sahalar</strong></p>
<ul>
    <li><strong>Doğu Anadolu Bölgesi’nde;</strong> Büyük Ağrı, Küçük Ağrı, Süphan, Tendürek ve
        Nemrut dağları
    </li>
    <li><strong>İç Anadolu Bölgesi’nde; </strong>Erciyes, Hasandağı, Melendiz, Karadağ, Karacadağ ve
        Karapınar çevresi
    </li>
    <li><strong>Güneydoğu Anadolu Bölgesi’nde; </strong>Karacadağ</li>
    <li>Kuzeybatı Anadolu’da; Köroğlu Dağları</li>
    <li><strong>Akdeniz Bölgesi’nde; </strong>Hatay yakınında Hassa çevresi</li>
    <li><strong>Ege Bölgesi’nde;</strong> Kula (Manisa) çevresi</li>
</ul>
<p><strong>D. SEİZMA HAREKETLERİ </strong>(DEPREMLER)</p>
<p>Yerkabuğundaki herhangi bir sarsıntının, çevreye doğru yayılan titreşim biçimindeki hareketine
    deprem denir.</p>
<p><strong>1. Volkanik depremler</strong></p>
<p>Volkanik püskürmeler esnasında görülen ve etki alanları dar olan depremlerdir.</p>
<p><strong>2. Çöküntü </strong>(Göçme) <strong>depremleri</strong></p>
<p>Kayatuzu, jips, kalker gibi kolay eriyebilen karstik sahalarda, zamanla yer altında büyük
    boşluklar oluşur. Bu boşlukların üstü bir müddet sonra çökerse sarsıntılar oluşur. Etki alanları
    en dar olan depremler bunlardır.</p>
<p><strong>3. Tektonik </strong>(Dislokasyon) <strong>depremler</strong></p>
<p>Yer kabuğunun derinliklerinde basınç ve gerilimler sonucu, katmanların yer değiştirme, oynama ve
    kırılma gibi hareketlerinin ortaya çıkardığı sarsıntılardır. Etki alanları en geniş olan ve en
    çok hasara neden olan depremler bunlardır.</p>
<p>Depremin, yerin içinde oluştuğu kısmına <strong>iç merkez </strong>(hiposantr) denir. Depremin
    yeryüzüne en kısa yoldan ulaştığı yere de <strong>dış merkez </strong>(episantr) denir. Deprem
    bilimi <strong>sismoloji,</strong> deprem şiddetini ölçen alet de <strong>sismograf </strong>olarak
    adlandırılır.</p>
<p>Depremlerin ne kadar kuvvetli olduğunu belirlemek için iki türlü ölçek kullanılır.</p>
<ul>
    <li><strong>Richter </strong>(Rihter) <strong>ölçeği</strong></li>
    <li><strong>Mercalli – Sieberg ölçeği </strong>(Şiddet Iskalası)</li>
</ul>
<p>Mercalli – Sieberg ölçeği sarsıntının yol açtığı zarar ve değişikliklere göre düzenlenmiştir.
    Richter ölçeği ise, iç merkezde depremle boşalan enerjinin ölçülmesi esasına dayanır. Deprem
    sırasında boşalan bu enerjiye <strong>depremin büyüklüğü</strong> (magnitüdü) denir.</p>
<p>Pasifik Okyanusu, Japonya çevresi, Antil Adaları, Doğu Hint Adaları, Akdeniz çevresi ve Amerika
    kıtalarının batı kesimleri yeryüzünde depremlerin en çok olduğu alanlardır.</p>
<p>Buna karşılık, eski jeolojik devirlerde oluşan Doğu Avrupa, Kanada, Sibirya, Grönland Adası,
    Avustralya ve İskandinav Yarımadası’nda hemen hemen hiç deprem olmamaktadır.</p>
<p><strong>Türkiye’deki Deprem Alanları</strong></p>
<p><img src="images/cografya/icvedis/i7.gif"
        alt="derscalisiyorum.com.tr"/></p>
<p>Türkiye nüfusunun % 60′a yakını, faal olan ve zarar verebilen deprem alanları üzerinde
    yerleşmiştir.</p>
<p>Daha önce görülen Erzurum, Erzincan, Van, Bolu, Çankırı, Tokat, Adapazarı, Kütahya, Burdur, Lice,
    Bingöl, Dinar, Ceyhan, Gölcük ve Düzce depremlerinin büyük oranda can ve mal kaybına neden
    olmasında, bu kentlerin fay hatları üzerinde yer almalarının önemli rolü olmuştur.</p>
<p>Konya Ovası, Karaman, Mersin (Taşeli Plâtosu çevresi), Ergene Havzası ve Mardin Eşiği deprem
    bakımından tehlikesi az olan yerlerdir.</p>
<p><strong>DIŞ KUVVETLER </strong></p>
<p><strong>A. KAYALARIN ÇÖZÜLMESİ, TOPRAK OLUŞUMU VE TOPRAK<br/>
    ÇEŞİTLERİ</strong></p>
<p><strong>1. Kayaların Çözülmesi</strong></p>
<p>Kayalar ve taşlar, dış olayların etkisi altında zamanla değişikliğe uğrayarak paslanmış, çürümüş
    gibi bir görünüm alır. Zamanla taşı oluşturan mineraller arasındaki bağ gevşer ve taş parçalara
    ayrılır, ufalanır. İşte, kayaların ve taşların uğradıkları bu değişikliklere
    <strong>çözülme </strong>denir. Kayaların yapısal değişikliğe uğraması iki şekilde gerçekleşir.
</p>
<p><strong>• Fiziksel </strong>(Mekanik) <strong>Çözülme</strong></p>
<p>Kayaların, kimyasal yapıları değişmeden, yalnızca fiziki yapılarında görülen parçalanma, ufalanma
    ve ayrışma olayıdır.</p>
<p>Fiziksel çözülme, daha çok aşırı sıcaklık farkı görülen yerlerde, kayaların gündüzleri aşırı
    sıcaktan genişlemesi, geceleri de aşırı soğuktan dolayı büzülmesi sonucu gerçekleşir.</p>
<p>Fiziksel çözülme, çöl, karasal, step, tundra gibi, aşırı sıcaklık farkı görülen iklimlerin etkili
    olduğu yerlerde daha kolay meydana gelir.</p>
<p><strong>• Kimyasal çözülme</strong></p>
<p>Kayaları oluşturan unsurların eriyerek, kimyasal bileşimlerinin değişmesi sonucundaki parçalanma,
    ufalanma ve ayrışma olayıdır. Kimyasal çözülme, daha çok, sıcaklık farkının az olduğu sıcak ve
    nemli iklim bölgelerinde görülür. Ekvatoral, Muson, Okyanus ve Akdeniz iklimlerinin etkili
    olduğu yerlerde daha kolay meydana gelir.</p>
<p><strong>2. Toprak Oluşumu</strong></p>
<p>Çözülmeye uğrayan kayaların yüzeyi zamanla, ayrışmış mineraller, organik maddeler ve
    mikroorganizmalardan oluşan bir örtüyle kaplanır. Bu örtüye <strong>toprak </strong>denir.
    Toprak tabakası, yerkabuğu üzerinde bulunur. Kalınlığı birkaç cm den, 2 – 3 m ye kadar olabilir.
    Oluşumunu tamamlayan bir toprak kesitinde; ana kaya, ayrışmış kaya, ham toprak, olgun toprak
    katları bulunmaktadır.</p>
<table id="table25" border="9">
    <tbody>
    <tr>
        <td width="100%">Bitki artıklarının toprakta birikmesiyle oluşan, koyu renkli organik
            maddeye humus denir. Humus, kayaların ufalanması veya ayrışmasında etkili değildir.
            Toprağa verimlilik kazandıran bir maddedir.
        </td>
    </tr>
    </tbody>
</table>
<p>&nbsp;</p>
<p><strong>3. Toprak Çeşitleri</strong></p>
<p><strong>Taşınmış Topraklar </strong>(Azonal Topraklar): Akarsular, rüzgârlar ve buzullar gibi dış
    kuvvetlerin, çeşitli sahalardan aşındırarak taşıdıkları materyalleri biriktirmeleriyle oluşan
    topraklardır.</p>
<p>Bunlardan;</p>
<ul>
    <li>Akarsu biriktirmesiyle oluşanlara <strong>alüvyal topraklar,</strong></li>
    <li>Buzul biriktirmesiyle oluşan topraklara <strong>moren topraklar,</strong></li>
    <li>Rüzgâr biriktirmesiyle oluşan topraklara da <strong>lös topraklar</strong> denilmektedir.
    </li>
</ul>
<p><strong>Yerli Topraklar (Zonal Topraklar):</strong> Kayaların, bulundukları yerlerde
    çözülmeleriyle oluşan topraklardır.</p>
<p><strong>a. Nemli Bölge Toprakları</strong></p>
<p><strong>• Tundra Toprakları</strong></p>
<p>Kutuplara yakın, soğuk tundra bölgelerinin topraklarıdır. Toprak genelde ya donmuş haldedir ya da
    bataklık halinde bulunur. Bu nedenle tarım yapmaya elverişli değildir. Türkiye’de bu tür
    topraklar görülmez.</p>
<p><strong>• Podzol Topraklar</strong></p>
<p>İğne yapraklı ormanlarla kaplı, soğuk ve nemli iklim bölgelerinin topraklarıdır. Çok yıkanmış
    olduklarından üst kısımlarının rengi soluklaşmıştır. Yine aynı sebepten dolayı, topraktaki besin
    maddeleri de azdır. Bunun sonucunda verimsizleşmiştir. Türkiye’de, Batı Karadeniz Bölümü’nde
    kahverengi ve kırmızımsı sarı podzolik topraklar yaygındır.</p>
<p><strong>• Kahverengi Orman Toprakları</strong></p>
<p>Nemli orta kuşağın, geniş (yayvan) yapraklı ormanlarla kaplı bölgelerinde görülür. Humus
    bakımından zengin oldukları için verimlidirler.</p>
<p>Türkiye’de, bu tür topraklar, Karadeniz Bölgesi’nde yaygın olmakla birlikte, İç Anadolu’nun 1000
    – 1200 m’den yüksek alanlarında da yer yer görülür. İç Anadolu’da, daha çok Kuzey Anadolu
    Dağları’nın güneye bakan yamaçlarında yaygındır.</p>
<p>Yine, Trakya’nın kuzeyinde Yıldız Dağları’nda, İçbatı Anadolu’da, Güneydoğu Toroslar üzerinde de
    kahverengi orman topraklarına rastlanır.</p>
<p><strong>• Kırmızı Topraklar (Terra – rossa)</strong></p>
<p>Nemli subtropikal iklim bölgesi ile Akdeniz iklim bölgelerinde, genellikle kalkerler üzerinde
    görülen topraklardır. Toprağa kırmızı rengini veren bileşimindeki demiroksittir.</p>
<p>Türkiye’de, Akdeniz Bölgesi ile Kıyı Ege ve Güney Marmara’da yaygın olarak görülür.</p>
<p><strong>• Laterit Topraklar</strong></p>
<p>Dönenceler arasında yer alan, sıcak ve nemli iklim bölgelerinin karakteristik toprak tipidir.
    Şiddetli bir kimyasal çözülme sonucu oluşur. Rengi kiremit kırmızısıdır. Humus oranı azdır. Buna
    bağlı olarak verimli değildir. Türkiye’de tam olarak laterit özelliği taşıyan toprak görülmez.
    Ancak, Doğu Karadeniz Bölümü’nde, laterit türü (lateritleşmiş) topraklara
    rastlanabilmektedir.</p>
<p><strong>b. Kurak Bölge Toprakları</strong></p>
<p><strong>• Çernezyomlar</strong></p>
<p>Çernezyomlar, Orta Kuşağın yarı nemli step bölgelerinde görülür. <strong>Kara topraklar</strong>
    adı da verilir. Fazla yıkanmadıkları için mineral ve kireç bakımından zengindir. Toprağın üst
    kısmında, steplerden oluşan bitki artıklarının oluşturduğu, kalın bir humus tabakası vardır. Bu
    nedenle Dünya’nın en verimli toprakları arasındadır.</p>
<p>Çernezyomlar, ülkemizde en yaygın olarak, Erzurum – Kars Plâtosu’nda oluşmuştur. Ayrıca, İç
    Anadolu Bölgesi’nin kuzey kesiminde de yer yer bu tür topraklar görülmektedir.</p>
<p><strong>• Kestane veya Kahve Renkli Step Toprakları</strong></p>
<p>Az yağış alan step iklimlerinde görülen topraklardır. Üzerindeki bitki örtüsü seyrek olduğu için,
    humus oranı azdır. Bu yüzden verimleri düşüktür. Türkiye’de, Doğu Anadolu, İç Anadolu ve
    Güneydoğu Anadolu plâtoları ile İçbatı Anadolu’da yaygındır.</p>
<p><strong>• Çöl Toprakları</strong></p>
<p>Çöl iklim bölgelerinde görülür. Çok az yağış alıp, fazla yıkanmadıkları için, kireç ve tuz oranı
    oldukça fazladır. Humus, hemen hemen hiç yoktur. Bu topraklarda tarım yapılamaz.</p>
<p>Türkiye’de, bu tür topraklar görülmemekle birlikte, Tuz Gölü çevresinde çölleşmiş topraklara
    rastlanır.</p>
<p><strong>B. YER GÖÇMELERİ VE KAYMALAR</strong></p>
<p>Herhangi bir yamacın, bir kısmının kayarak aşağıya doğru yer değiştirmesine <strong>yer
    göçmesi </strong>ya da <strong>heyelan </strong>denir. Eğer, ana kaya üzerinden yalnızca toprak
    örtüsü kayıyorsa, buna da <strong>yer kayması </strong>adı verilir.</p>
<p><strong>Yer Göçmeleri ve Yer kaymalarını oluşturan etkenler</strong></p>
<p><strong>a. Fazla eğim: </strong>Yer göçmeleri ve kaymalarına etki eden en önemli faktör eğimdir.
    Düz bir arazide diğer şartlar olsa bile heyelan olayı gerçekleşmez. Vadilerle çok yarılmış dik
    yamaçlı yerlerde, göçmeler daha çok ve daha sık görülür.</p>
<p><strong>b. Şiddetli yağış: </strong>Yağışlarla yeryüzüne düşen sular, toprak arasına sızar. Bu
    durum sürtünmeyi azaltır. Bünyesine su alan topraklar kayganlaşır. Göçmelerin ve kaymaların,
    çoğunlukla sürekli bol yağışların düştüğü ve karların eridiği dönemlerde meydana gelmesinin
    sebebi budur.</p>
<p><strong>c. Yerçekimi:</strong> Yer kaymaları ve göçmelerini harekete geçiren kuvvet yerçekimidir.
    Kuvvetli yerçekimi, toprak tabakalarının aşağılara doğru kaymasında etkilidir.</p>
<p><strong>d. Tabakaların durumu: </strong>Tabakaların eğiminin yamaç eğimine paralel olduğu
    yerlerde heyelan daha kolay olur. Tabakalar eğime dik ise, bu durumda heyelan olma ihtimali
    azalır. Daha çok toprak kayması görülür.</p>
<p><strong>e. Kayanın ve toprağın cinsi:</strong> Kayalar ve topraklar farklı dirençtedir. Bazıları
    kolay, bazıları da zor aşınıp koparlar. Bazıları ise, bünyesine suyun hepsini alarak kayma için
    elverişli bir ortam hazırlar.</p>
<p><strong>Türkiye’de yer göçmeleri ve kaymalar</strong></p>
<p>Türkiye’de yer göçmeleri ve kaymalar en çok Karadeniz Bölgesi’nde özellikle Doğu Karadeniz
    Bölümü’nde görülür. <strong>Sürmene, Of, Geyve, Sera, Çatak </strong>ve
    <strong>Senirkent</strong> heyelanları ülkemizde son elli yılda meydana gelen birçok yer
    göçmesinin başlıcalarıdır.</p>
<p>İklim olaylarına bağlı olarak, kar erimeleri ve yağmur şeklindeki yağışlardan dolayı, en fazla
    heyelan ilkbaharda, en az heyelan yaz ve sonbahar mevsimlerinde görülmektedir.</p>
<p><strong>C. TOPRAK EROZYONU </strong></p>
<p>Toprak tabakasının üst kısmının, akarsular, sel suları ve rüzgârlar gibi dış kuvvetlerin
    etkisiyle taşınıp sürüklenmesi olayına <strong>erozyon </strong>denir.</p>
<p>Kurak bölgelerde ve bitki örtüsünden yoksun arazilerde hem rüzgâr, hem de akarsu erozyonu çok
    fazla görülür.</p>
<p><strong>Erozyonu artıran faktörler</strong></p>
<ul>
    <li>Bitki örtüsünden yoksunluk</li>
    <li>Toprağın aşırı işlenmesi</li>
    <li>Meraların aşırı otlatılması</li>
    <li>Toprağın eğime paralel sürülmesi</li>
    <li>Yangınlar</li>
    <li>Ani su taşkınları</li>
    <li>Yağışların düzensiz olması</li>
</ul>
<p>Erozyon derecesi <strong>hafif aşınım, orta aşınım, şiddetli aşınım ve çok şiddetli
    aşınım </strong>olmak üzere dört kategoriye ayrılmıştır. Türkiye yüzölçümünün yaklaşık % 36 sı
    şiddetli aşınıma uğrarken, % 22 si de çok şiddetli aşınıma uğramaktadır. O halde topraklarımızın
    önemli bir kısmı şiddetli ve çok şiddetli erozyon etkisindedir.</p>
<p><strong>Erozyonu önlemek ve zararlarından korunmak için;</strong></p>
<ul>
    <li>Ağaçlandırma çalışmaları yapmak,</li>
    <li>Eğimli arazilere sekiler (taraçalar) yapmak,</li>
    <li>Mevcut bitki örtüsünü korumak,</li>
    <li>Tarlaları eğim doğrultusunda sürmemek,</li>
    <li>Anız örtüsünü yakmamak,</li>
    <li>Ürünleri nöbetleşe ekmek,</li>
    <li>Meraları korumak ve iyileştirmek,</li>
    <li>Baraj gölü yamaçlarını ağaçlandırmak,</li>
    <li>Usulsüz tarla açmanın önüne geçmek,</li>
    <li>Erozyonun zararları hususunda halkı bilinçlendirmek, gereklidir.</li>
</ul>
<p><strong>D. AKARSULAR</strong></p>
<p><strong>Akarsularla İlgili Terimler</strong></p>
<ol>
    <li><strong>Akarsu kaynağı: </strong>Akarsuyun doğduğu yerdir.</li>
    <li><strong>Akarsu ağzı:</strong> Akarsuyun herhangi bir denize veya göle döküldüğü yerdir.</li>
    <li><strong>Akarsu yatağı: </strong>Kaynakla ağız arasında uzanan, akarsuyun içinden aktığı
        çukurluktur.
    </li>
    <li><strong>Akarsu vadisi:</strong> Akarsuların, içinde aktıkları yatağı aşındırmalarıyla ortaya
        çıkan çukurluktur.
    </li>
    <li><strong>Akarsu havzası</strong>: Bir akarsuyun bütün kollarıyla birlikte sularını topladığı
        ve faaliyet gösterdiği alanlardır.Eğer akarsular, topladıkları suyu denize
        ulaştırabiliyorsa, böyle akarsuların havzası <strong>açık havzadır</strong>. Ancak,
        akarsular topladıkları suyu denize ulaştıramıyorsa, kara içinde bir göle dökülüyorsa veya
        yer altına sızıyorsa, bu tür akarsuların havzası <strong>kapalı havza</strong>dır.
    </li>
    <li><strong>Su bölümü çizgisi:</strong> İki akarsu havzasını birbirinden ayıran sınırdır.
        Genellikle dağların doruk noktalarından geçerler.
    </li>
    <li><strong>Akarsu ağı (Akarsu drenajı):</strong> Akarsu havzası, içindeki kollarıyla birlikte
        bir ağ oluşturur. Buna <strong>akarsu ağı</strong> (drenajı) denir. Havzanın eğimi, yapıyı
        oluşturan taşların cinsi ve tabakaların özelliklerine göre, değişik tipte akarsu drenajları
        oluşur.
    </li>
    <li><strong>Akarsu debisi (akımı): </strong>Akarsu yatağının, herhangi bir kesitinden geçen su
        miktarının m3/sn cinsinden değeridir.
    </li>
    <li><strong>Akarsu rejimi: </strong>Akarsuyun yıl içerisindeki debi değişiklikleridir. <strong>Akım
        düzeni </strong>olarak da adlandırılır. Su seviyesinde fazla değişiklik olmayan akarsuların
        <strong>rejimleri düzenli</strong>dir. Aylara ve mevsimlere göre, seviye değişikliği fazla
        olan akarsuların <strong>rejimleri düzensiz</strong>dir.<img
                src="images/cografya/icvedis/i8.gif"
                alt="derscalisiyorum.com.tr"/>Düzenli akarsu rejimi<img
                src="images/cografya/icvedis/i9.gif"
                alt="derscalisiyorum.com.tr"/>Düzensiz akarsu rejimi
    </li>
    <li><strong>Akarsu hızı:</strong> Akarsuyun birim zamanda aldığı yoldur (m/sn). Akarsu hızı
        <strong>muline </strong>denilen bir araçla ölçülür.
    </li>
    <li><strong>Hız çizgisi:</strong> Akarsu hızının en fazla olduğu noktaları birleştiren çizgidir.
    </li>
    <li><strong>Sürekli akarsu:</strong> Yatağında her zaman su bulunduran akarsudur.</li>
    <li><strong>Geçici akarsu: </strong>Yatağında her zaman su bulundurmayan, bazen kuruyan
        akarsudur.
    </li>
    <li><strong>Taban seviyesi:</strong> Akarsular aşındırmalarını derine, yana ve geriye doğru
        yaparlar. Hiçbir akarsu yatağını deniz seviyesinin daha altına kadar ışındıramaz. Bu
        seviyeye <strong>taban seviyesi </strong>denir.
    </li>
    <li><strong>Yamaç gerilemesi: </strong>Özellikle nemli iklim bölgelerinde yamaçlar hem alttan,
        hem de sel sularıyla üstten aşınırlar. Bunun sonucunda yamaç gerilemesi olayı meydana gelir
        ve yamaç profili oluşur.
    </li>
</ol>
<p><strong>AKARSULARDA AŞINDIRMA</strong></p>
<p><strong>1. Kimyasal aşındırma: </strong>Sıcaklığın yüksek olduğu zamanlarda veya sürekli sıcak
    bölgelerde, akarsuların geçtikleri yeri eritmesiyle yaptığı aşındırmadır.</p>
<p><strong>2. Fiziksel </strong>(Mekanik)<strong> aşındırma: </strong>Akarsular, eğime bağlı olarak
    kazandıkları güçle, yatağındaki kayaları parçalayarak aşındırır. Akarsular genelde fiziksel
    yolla aşındırma yaparlar.</p>
<p>Akarsuların fiziksel aşındırması üç şekilde olur.</p>
<p><strong>a. Derine aşındırma: </strong>Akarsuların yatağını düşey doğrultuda ışındırarak, deniz
    seviyesine indirmeye çalışmasıdır.</p>
<p><strong>b. Yana aşındırma: </strong>Akarsuların içlerindeki materyallerle birlikte, eğimin
    azaldığı yerde salınımlar yaparak, yanlara çarpması sonucu meydana gelen aşındırmadır.</p>
<p><strong>c. Geriye aşındırma: </strong>Akarsularda su miktarı en çok ağız kısmında olur. Çünkü, bu
    kısımda akarsu bütün kollarından aldığı suyu taşır. Bu kesimdeki su fazlalığı nedeniyle,
    akarsular yataklarını, denize döküldükleri yerden başlayarak geriye doğru aşındırmaya başlarlar.
    Böylece aşınan nokta, kaynağa doğru kayar ve zamanla akarsu üzerindeki şelaleler ortadan kalkar.
    Buna <strong>geriye doğru aşındırma </strong>denir.</p>
<p>Akarsular vadilerini kazıp derinleştirdikçe, yataklarının eğimi gittikçe azalır. Bu yüzden
    zamanla akış yavaşlar, aşındırma eski hızını kaybeder ve en sonunda hemen hemen sona erer.
    Akarsu yatağında artık, başlangıçtaki pürüzler, şelaleler ortadan kaldırılmış olur. Bu duruma
    erişen bir akarsuyun, ağzından kaynağına doğru uzanan profili iç bükey bir eğri halindedir. Buna
    <strong>denge profili </strong>denir.</p>
<p><img src="images/cografya/icvedis/i10.gif"
        alt="derscalisiyorum.com.tr"/></p>
<p><strong>AKARSU AŞINIM ŞEKİLLERİ</strong></p>
<p><strong>1. Vadiler</strong></p>
<p><strong>a. Boğaz Vadi (Yarma Vadi)</strong>: Yüksek dağ sıralarını enine yarıp geçen akarsular bu
    tür vadiler oluştururlar. Vadilerin yamaçları oldukça diktir ve vadi dardır.</p>
<p><img src="images/cografya/icvedis/i11.gif"
        alt="derscalisiyorum.com.tr"/></p>
<p>Türkiye’de, Kızılırmak, Yeşilırmak, Fırat, Sakarya, Seyhan ve Göksu nehirleri ile Zap suyu böyle
    vadilerden akarlar.</p>
<p><strong>b. Kanyon Vadi:</strong> Yamaçlardaki farklı aşınma sonucu, basamaklı bir biçimde oluşan
    vadi tipidir. Yamaçlar oldukça dik ve derindir. Genellikle kolay aşınabilen kalın kalker
    tabakaları içerisinde oluşurlar.</p>
<p><img src="images/cografya/icvedis/i12.gif"
        alt="derscalisiyorum.com.tr"/></p>
<p>Kanyon vadiler, Türkiye’de pek yaygın değildir. Akdeniz Bölgesi’ndeki Göksu vadisinde kanyonlar
    görülür.</p>
<p><strong>c. Çentik (Kertik) Vadi: </strong>Akarsu yatağında aşındırma derine doğru sürüyorsa “V”
    şekilli vadiler oluşur. Bu tür vadilere <strong>çentik vadi </strong>adı verilir.</p>
<p><img src="images/cografya/icvedis/i13.gif"
        alt="derscalisiyorum.com.tr"/></p>
<p>Çentik vadiler ülkemizde en yaygın olan vadi tipleridir. Dağlık alanlarda bu tür vadilere sıkça
    rastlanır.</p>
<p><strong>d. Yatık yamaçlı vadi:</strong> Farklı aşınma sonucunda farklı yükseklikteki yamaçlara
    sahip olan vadi tipidir. Akarsu yatağının eğiminin azaldığı yerlerde görülür.</p>
<p><img src="images/cografya/icvedis/i14.gif"
        alt="derscalisiyorum.com.tr"/></p>
<p><strong>e. Tabanlı vadi: </strong>Akarsu aşındırmasının ileri safhalarında oluşan vadi şeklidir.
    Vadi tabanı ova özelliği kazanır. Vadi yamaçları iyice yatıklaşır ve belirginliğini kaybeder.
</p>
<p>Türkiye’de özellikle Batı Anadolu’da bu tür vadiler yaygındır.</p>
<p><strong>2. Menderesler</strong></p>
<p>Akarsular, eğimlerinin azaldığı yerlerde kıvrılarak akarlar. Hem aşındırma, hem de biriktirme
    sonucunda, bu kıvrımlar daha da genişleyerek menderesleri oluştururlar.</p>
<table id="table26" border="9">
    <tbody>
    <tr>
        <td width="100%">Menderesler aşınım şekilleri olmakla birlikte, oluşumunda akarsu
            biriktirmesi de etkili olmuştur.
        </td>
    </tr>
    </tbody>
</table>
<p>&nbsp;</p>
<p>Mendereslerde yana aşındırma fazla olduğu için sık sık yatak değiştirirler. Ülkemizde, ovaların
    tabanlarında ve olgun vadilerdeki akarsular menderesler çizerek akarlar.</p>
<p><strong>3. Kırgıbayır </strong>(Badlands)</p>
<p>Şiddetli yağmurların oluşturduğu selinti suları, bitki örtüsünün bulunmadığı ve kolay aşınabilen
    arazileri aşındırır.</p>
<p>Bunun sonucunda, arazi yüzeyi girintili çıkıntılı bir görüntü alır. Bu tür arazilere <strong>kırgıbayır</strong>
    adı verilir.</p>
<p>Kırgıbayır, özellikle sağanak yağışların görüldüğü, yarıkurak bölgelerde daha sık meydana gelir.
    Türkiye’de, İç Anadolu ve Güneydoğu Anadolu bölgelerinde yaygındır.</p>
<p><strong>4. Çağlayan ve Çavlanlar </strong>(Şelaleler)</p>
<p>Akarsu yataklarında, bazen bazı tabakalar aşınmaya karşı farklı direnç gösterirler. Bunun
    sonucunda da basamaklar oluşur. İşte, akarsuların bu basamaklardan akan kısımlarına <strong>çağlayan</strong>
    adı verilmektedir. Eğer basamaklar yüksekçe ve düşen su miktarı fazla ise, böyle kısımlar da
    <strong>çavlan </strong>veya <strong>şelale </strong>olarak isimlendirilir. Ülkemizdeki en
    tanınmışları, Manavgat Çağlayanı ile Düden, Muradiye ve Gürlevik şelaleleridir.</p>
<table id="table27" border="9">
    <tbody>
    <tr>
        <td width="100%">Çağlayan ve çavlanlarda suların yüksekten düştüğü kısım aşınırsa, derin
            oyuklar oluşur. Bu oyuklara <strong>dev kazanı </strong>adı verilir.
        </td>
    </tr>
    </tbody>
</table>
<p>&nbsp;</p>
<p><strong>5. Peribacaları</strong></p>
<p>Volkanik arazilerde, selinti sularının, aşınmaya karşı farklı dirençteki tabakaları aşındırması
    sonucunda oluşan şekillerdir.</p>
<p><img src="images/cografya/icvedis/i15.gif"
        alt="derscalisiyorum.com.tr"/></p>
<p>Türkiye’de Nevşehir, Ürgüp, Göreme, Avanos çevresinde yaygındır.</p>
<p><strong>6. Peneplen (Yontukdüz)</strong></p>
<p>Akarsuların ve akarsularla birlikte diğer dış kuvvetlerin, yeryüzünü aşındırması sonucunda deniz
    seviyesinde hafif dalgalı düzlükler oluşur. Bunlara <strong>peneplen</strong> (yontukdüz) adı
    verilir.</p>
<p><strong>AKARSULARDA BİRİKTİRME </strong></p>
<p><strong>Akarsuların biriktirme yapabilmesi için; </strong></p>
<blockquote><p>– Eğimin azalması</p>
    <p>– Suyun azalması,</p>
    <p>– Akarsu hızının azalması,</p>
    <p>– Akarsu yükünün artması,</p></blockquote>
<p>gereklidir. Bu faktörler bir arada olunca, akarsuyun gücü azalır ve biriktirme başlar.</p>
<p><strong>AKARSU BİRİKİM ŞEKİLLERİ </strong></p>
<p><strong>1. Birikinti Konileri ve Yelpazeleri </strong></p>
<p>Dağ yamaçlarından düzlüğe inen akarsular, taşıdıkları materyalleri eğimin azaldığı yerlerde yarım
    koni şeklinde biriktirirler. Bunlara <strong>birikinti konisi </strong>denir.</p>
<p><img src="images/cografya/icvedis/i16.gif"
        alt="derscalisiyorum.com.tr"/></p>
<p>Akarsuların taşıdıkları maddeler ince ise, geniş bir alana yelpaze gibi yayılırlar. Bunlara da
    <strong>birikinti yelpazesi </strong>denir. Ülkemizde dağ eteklerinde, bu tip şekillere sıkça
    rastlanır.</p>
<p><strong>2. Dağ Eteği Ovaları </strong></p>
<p>Dağ eteğinde, eğimin azaldığı yerlerde meydana gelen birikinti konileri ve yelpazelerinin zamanla
    yanlara doğru büyüyerek birleşmeleri sonucu oluşan ovalardır.</p>
<p>Bursa ovası, Uludağ’ın eteğinde oluşmuş bir dağ eteği ovasıdır.</p>
<p><strong>3</strong>.<strong> Dağ İçi Ovaları</strong></p>
<p>Dağ içlerinde, eğimin azaldığı yerlerde, akarsuyun taşıdığı malzemeleri biriktirmesi sonucu
    oluşan düzlüklerdir. Engebeli ülkelerde daha fazla oluşur.</p>
<p><img src="images/cografya/icvedis/i17.gif"
        alt="derscalisiyorum.com.tr"/></p>
<p>Malatya, Muş, Elazığ ovaları bu şekilde oluşmuşlardır.</p>
<p><strong>4. Taban Seviyesi Ovaları </strong></p>
<p>Akarsuların denize yaklaştıkları yerlerde taşıma gücü azdır. Böyle yerlerde akarsular,
    taşıdıkları malzemeleri biriktirirler ve ova yüzeyini alüvyal dolgu alanı haline getirirler.
    Böyle oluşan düzlüklere taban <strong>seviyesi ovası </strong>veya <strong>alüvyal taşkın
        ovası</strong> denir.</p>
<p><strong>5. Delta Ovaları </strong></p>
<p>Akarsuların taşıdıkları malzemeleri, deniz içerisinde biriktirmesi sonucu, üçgene benzeyen
    düzlükler meydana gelir. Bunlara <strong>delta ovası </strong>adı verilir.</p>
<p>Türkiye’de birçok delta ovası vardır. Başlıcaları Çukurova, Bafra ve Çarşamba ovalarıdır.</p>
<p><strong>6. Taraçalar </strong><strong>(Sekiler)</strong></p>
<p>Alüvyal tabanlı vadi üzerindeki akarsuların, yeniden canlanarak, yatağını kazması sonucunda
    oluşan yüksekte kalmış eski vadi tabanlarıdır.</p>
<p>Türkiye’de, çeşitli zamanlarda epirojenik hareketler görüldüğü için, vadiler boyunca taraçalar
    görülür.</p>
<table id="table28" border="9">
    <tbody>
    <tr>
        <td width="100%">Taraçalar birikim şekilleri olmakla birlikte, oluşumunda akarsu aşındırması
            da etkili olmuştur.</td>
    </tr>
    </tbody>
</table>
<p><strong>7. Kum </strong><strong>Adacıkları</strong></p>
<p>Akarsu eğiminin azaldığı ve yatağın genişlediği yerlerde, taşınan alüvyonlar ve kumlar küçük
    adacıklar şeklinde biriktirilir. Bunlara <strong>kum adacıkları </strong>denir.</p>
<p><strong>E. YER ALTI SULARI VE KAYNAKLAR </strong></p>
<p>Yağışlarla yeryüzüne düşen suların bir kısmı yüzeyden akarken, bir kısmı da yer altına sızarak
    orada akış oluştururlar. Bunlara <strong>yer altı suyu</strong>, yer altı sularının
    kendiliğinden yeryüzüne çıktığı yerlere de <strong>kaynak </strong>adı verilir.</p>
<p><strong>1. Yer altı Suları</strong></p>
<p>Türkiye, yer altı suları bakımından oldukça zengin sayılır. Jeolojik yapı ve yerşekilleri yer
    altı sularının özelliklerini belirler. Kumlu ve çakıllı yapılarda bol miktarda yer altı suyu
    bulunur. Ülkemizde, özellikle kıyı bölgelerimizdeki ovalar ve deltalar, oldukça zengin yer altı
    suyuna sahiptir. Ayrıca, karstik alanlarımızda da yer altı suyu oldukça fazladır.</p>
<p><strong>2. Kaynaklar</strong></p>
<p><strong>Artezyen Kaynaklar: </strong>Özellikle kıvrımlı yapılarda iki geçirimsiz tabaka arasında
    bulunan geçirimli tabakalarda basınçlı yer altı suları birikir. Bu suların bulunduğu alanlar
    sondajla açılırsa, bu sular basınçlı bir şekilde fışkırır. Böyle kaynaklara <strong>artezyen
        kaynak </strong>adı verilir.</p>
<p><strong>Karstik Kaynaklar:</strong> Kireçtaşlarının çatlaklarından sızan suların, yer altı
    mecralarında toplanması ve bunların vadi tabanı ile yamaçlarında bol debili akması sonucunda
    oluşurlar.</p>
<p><img src="images/cografya/icvedis/i18.gif"
        alt="derscalisiyorum.com.tr"/></p>
<p>Karstik kaynaklar, kalkerli arazide oluştuğu için, suları bol miktarda kireç içerir.</p>
<p>Ülkemizde başta <strong>Akdeniz Bölgesi</strong> olmak üzere karstik arazilerin bulunduğu
    alanlarda bol su çıkaran karstik kaynaklar bulunur.</p>
<p><strong>Fay kaynakları: </strong>Fay hatlarındaki çatlaklardan yeryüzüne çıkan sıcak suların
    oluşturduğu kaynaklardır. Ülkemizde fay kaynakları en çok, <strong>Ege Bölgesi </strong>ve
    <strong>Güney Marmara Bölümü</strong>’ndeki grabenler boyunca görülür. Ayrıca <strong>Kuzey
        Anadolu fay hattı </strong>üzerinde de bu tür kaynaklar oluşmuştur.</p>
<p><strong>Yamaç kaynakları: </strong>Dağ ve vadi yamaçlarında, geçirimsiz bir tabakanın yüzeyi
    kestiği yerlerde oluşurlar.</p>
<p><strong>Termal Kaynaklar ve Kaplıcalar</strong>: Yerin derinliklerine sızan sular, yerin iç
    ısısının etkisiyle ısınarak yeryüzüne çıkarlar. Bu şekilde oluşan sıcak su kaynaklarına <strong>termal
        kaynak ve kaplıca </strong>adı verilir. Eğer bu kaynakların suyu çok sıcak ise ve basınçlı
    olarak yeryüzüne çıkıyorlarsa, bunlara <strong>gayzer</strong>, suları az sıcak ise, bunlara da
    <strong>ılıca </strong>denir.</p>
<p>Sıcak su kaynakları aynı zamanda bileşimlerinde çözünmüş halde kimyasal madde bulundururlar.
    İçlerinde mineral bulunan bu sular <strong>maden suyu </strong>olarak adlandırılmıştır.</p>
<p><strong>F. KARSTİK SULAR, AŞINDIRMA VE</strong><strong>BİRİKTİRME ŞEKİLLERİ</strong></p>
<p>Kayatuzu, jips (alçıtaşı), kalker (kireçtaşı) gibi suda kolay eriyebilen kayaçların bulunduğu
    arazilere <strong>karstik araziler </strong>adı verilir. Bu arazilerde suların etkisiyle
    birtakım şekiller oluşur. Bu şekillere <strong>karstik şekiller </strong>denir.</p>
<p><strong>1. Aşındırma </strong>(Çözünme)<strong> Şekilleri</strong></p>
<p><strong>Lapyalar:</strong> Karstik arazilerde, yağışlar sonucunda yeryüzüne düşen sular,
    kireçtaşlarını aşındırarak oyuklar ve yarıklar oluşturur. Bunlara <strong>lapya </strong>denir.
</p>
<p>Lapyalar en küçük karstik çözünme şekilleridir. Toroslar’da, Bolkar Dağları ile Aladağlar’ın
    yamaçlarında bu tür şekiller yaygın olarak görülür.</p>
<p><strong>Dolinler:</strong> Lapyalar zamanla genişleyip birleşerek dolinleri oluştururlar.
    Derinlikleri birkaç metredir. Çapları ise birkaç yüz metreyi bulabilir. Göller Yöresi’nde, Geyik
    ve Bolkar Dağları ile Aladağlar üzerinde, İç Anadolu’nun güneyindeki Obruk Plâtosu’nda sayısız
    örnekleri vardır.</p>
<p><strong>Uvala ve Polyeler: </strong>Karstik sahalarda dolinler zamanla genişleyerek uvala denilen
    şekilleri oluştururlar. Uvalalar da genişleyip birleşirlerse <strong>polye </strong>adı verilen
    şekilleri meydana getirirler. Ülkemizdeki bazı ovalar polye ovası özelliğindedir. Bunların en
    önemlileri Muğla, Elmalı, Kestel, Çeltikçi, Suğla, Bozova, Kızılova, Bademağacı, Kızılkaya, Seki
    ve Gembos polyeleridir.</p>
<p><strong>Obruklar: </strong>yer altındaki mağara ve galeri tavanlarının çökmesiyle oluşmuş derin
    karst kuyularıdır. Obrukların bazılarının tabanlarında sular birikmiştir ve obruk gölleri
    meydana gelmiştir.</p>
<p>Ülkemizin özellikle Konya Bölümü’nde obruklar yaygın olarak görülür. Bu bölümde Kızılören,
    Timraş, Kuruobruk ve Çalıdeniz obrukları en çok bilinenlerdir. Ayrıca Akdeniz Bölgesi’nde
    Akseki’nin doğusunda çok derin obruklar bulunur. Silifke’nin doğusundaki Cennet – Cehennem
    obrukları turistik açıdan önemlidir.</p>
<p><img src="images/cografya/icvedis/i19.gif"
        alt="derscalisiyorum.com.tr"/></p>
<p><strong>Mağaralar:</strong> Karstik alanlarda yer altı sularının eritmesi sonucu oluşan doğal yer
    altı boşluklarına <strong>mağara </strong>denir. Bu mağaralar birer turizm alanıdırlar. En
    tanınmış olanları Damlataş (Alanya), Karain (Antalya), İnsuyu (Burdur), Dim (Alanya), Zindan
    (Isparta), Dilek kuyu (Mersin) ve Narlı kuyu (Mersin) mağaralarıdır.</p>
<p><strong>Tüneller ve Doğal Köprüler</strong>: Karstik alanlarda yeryüzündeki sular yer altına
    sızarlar ve tabakaların bu sularla çözünmesi sonucu <strong>tüneller</strong> oluşur.</p>
<p>Özellikle, Akdeniz Bölgesi’nde bu tüneller sıkça görülür. Buralardaki bazı akarsular, akışlarının
    bir kısmını yer altındaki bu tünellerle gerçekleştirirler.</p>
<p>yer altında oluşan bu tüneller yer yer çökerek doğal köprüler oluştururlar. Örneğin, Silifke’nin
    kuzeydoğusunda Göksu nehri üzerindeki Yerköprü bu şekilde oluşmuştur. Uzunluğu 500 m
    kadardır.</p>
<p><strong>2. Biriktirme Şekilleri</strong></p>
<p><strong>Travertenler: </strong>Karstik alanlardan kaynaklanan suların içerisinde eriyik halde
    bulunan kireç, buharlaşma ve sudaki karbondioksitin ayrışması sonucu çökelir ve <strong>travertenler </strong>meydana
    gelir.</p>
<p>Ülkemizde traverten oluşumu en yaygın olarak, Antalya Ovası’ndadır. Bursa’da, Denizli civarında,
    Pamukkale’de ve Silifke’de de travertenler oluşmuştur.</p>
<p><strong>Sarkıt, Dikit ve Sütunlar:</strong> Mağara tavanından sarkan kalsiyum karbonat çökelti
    taşlarına <strong>sarkıt</strong>, mağara tabanından yükselen kalsiyum karbonat çökelti
    taşlarına ise <strong>dikit </strong>adı verilir.</p>
<p><img src="images/cografya/icvedis/i20.gif"
        alt="derscalisiyorum.com.tr"/></p>
<p>Sarkıt ve dikitler birleşirse <strong>sütun </strong>adı verilen şekiller oluşur. Akdeniz
    Bölgesi’ndeki karstik mağaralarda sarkıt, dikit ve sütunlar fazlaca oluşmuşlardır.</p>
<p><strong>G. BUZULLAR VE BUZULLARIN OLUŞTURDUĞU ŞEKİLLER</strong></p>
<p>Kutuplarda ve yüksek dağlar üzerinde yağışlar genellikle kar halinde olur. Sıcaklık çok düşük
    olduğu için yağan karlar erimeden üst üste birikir. Biriken bu karlara
    <strong>toktağan </strong>(kalıcı)<strong> kar </strong>denir. Yaz ve kış karla örtülü olan
    böyle yerlerin alt kısımlarına ise, toktağan (kalıcı) kar sınırı adı verilir.</p>
<p><strong><img
        src="images/cografya/icvedis/i21.gif"
        alt="derscalisiyorum.com.tr"/><br/>
    Türkiye’de IV. Jeolojik zamanda buzullaşmaya uğrayan sahalar</strong></p>
<p>Kar örtüsü başlangıçta yumuşak ve gevşektir. Ancak, daha sonra soğuğun etkisi ve yağan karların
    sıkıştırması ile sertleşir. Buna <strong>buzkar </strong>denir. Buzkarlar, daha sonra üstüste
    yağan karların basıncı ile iyice katılaşır ve <strong>buzul </strong>haline gelir.</p>
<p>Binlerce km<sup>2</sup> lik sahaları geniş ve kalın bir örtü gibi kaplayan buzullara <strong>örtü
    buzulu</strong>, dağların zirvelerinde oluşan buzullara da <strong>dağ buzulu </strong>denilmektedir.
    Ülkemizdeki buzullar dağ buzulu şeklinde oluşmuşlardır.</p>
<p><strong>Buzulların Aşındırma Şekilleri</strong></p>
<p><strong>Buzul Vadisi:</strong> Buz örtüleri altında kalmış olan bölgelerde, buzun yatağını
    aşındırıp derinleştirmesi sonucunda oluşan “U” şeklindeki vadilerdir.</p>
<p><strong>Hörgüç kaya: </strong>Anakayanın buzullar tarafından işlenmesi sonucunda oluşan kaya
    tepeleridir.</p>
<p><strong>Sirk Çanağı (Buz Yalağı):</strong> Dağ yamaçlarındaki bazı buzulların, bulundukları alanı
    aşındırmasıyla oluşan çanaklardır. Buzullar bazen eriyince bu çanaklar sularla dolarak <strong>sirk
        göller</strong>ini meydana getirirler.</p>
<p>Türkiye’de, buzulların aşındırma şekilleri, en çok aşağıdaki dağlarımızda görülür:</p>
<ul>
    <li><strong>Toroslar’da,</strong> Bey Dağları, Sultan Dağları, Bolkar Dağları ve Aladağlar</li>
    <li><strong>Göller Yöresi’nde,</strong> Davras ve Dedegöl Dağları</li>
    <li><strong>Doğu Anadolu Bölgesi’nde,</strong> Mescit, Yalnızçam, Bingöl, Buzul, Süphan, Sat ve
        Ağrı Dağları
    </li>
    <li><strong>İç Anadolu Bölgesi’nde,</strong> Erciyes Dağı</li>
    <li><strong>Marmara Bölgesi’nde,</strong> Uludağ</li>
    <li><strong>Karadeniz Bölgesi’nde,</strong> Kaçkar ve Giresun Dağları</li>
</ul>
<p><strong>Buzulların Biriktirme Şekilleri</strong></p>
<p><strong>Moren (Buzultaş)</strong>: Buzulların aşındırdıkları malzemeleri biriktirmesiyle
    oluşurlar. Ortalama kalınlıkları 50 – 60 m kadardır.</p>
<p><strong>Drumlin:</strong> Buzulların taşıyıp biriktirdiği materyallerin, buzulun alt kısmındaki
    erimeler sonucu meydana gelen dereler tarafından işlenmesiyle oluşan birikintilerdir.</p>
<p><strong>Sander Ovası:</strong> Eriyerek çekilen buzul sularının oluşturduğu düzlüklerdir.</p>
<table id="table29" border="9">
    <tbody>
    <tr>
        <td width="100%">Türkiye’de, buzul birikim şekillerinden sadece morenler bulunur. Ancak,
            bunlar da pek yaygın değildir. Çünkü, morenlerin büyük bir kısmı akarsular tarafından
            taşınmıştır.
        </td>
    </tr>
    </tbody>
</table>
<p>&nbsp;</p>
<p><strong>H. RÜZGÂRLARIN OLUŞTURDUĞU ŞEKİLLER </strong></p>
<p>Rüzgârlar, kopardıkları parçacıkları havalandırarak taşımak, bu parçacıkları çarptırarak
    aşındırmak ve gücü bitince de biriktirmek yoluyla yeryüzünde şekillendirme yaparlar.</p>
<p>Rüzgârlar, en fazla kurak ve yarıkurak bölgelerde etkilidirler. Çünkü, bu bölgelerde bitki örtüsü
    zayıf, arazi kuru, rüzgâr hızlıdır.</p>
<p><strong>Rüzgâr Aşındırma Şekilleri</strong></p>
<p>Rüzgârlar, güçleri ölçüsünde yeryüzünden kopardıkları parçacıkları veya mevcut materyalleri
    sürükleyerek, havalandırarak taşırlar ve önüne çıkan engellere çarptırırlar. Bunun sonucunda,
    kayaların yüzeyinde çizikler ve oyuklar oluşur. Aşınmaya karşı farklı dirençteki tabakalar üst
    üste oluşmuş ise bu oyuklar büyür ve bazı şekiller meydana gelir. Bu şekillerin en sık
    görülenleri <strong>şeytan masaları </strong>(mantar kayalar) ve <strong>şahit
        kayalardır</strong>.</p>
<p><img src="images/cografya/icvedis/i22.gif"
        alt="derscalisiyorum.com.tr"/><br/>
    Mantar kayaların oluşum aşaması</p>
<p><img src="images/cografya/icvedis/i23.gif"
        alt="derscalisiyorum.com.tr"/><br/>
    Şahit kayaların oluşum aşaması</p>
<p><strong>Rüzgâr Biriktirme Şekilleri</strong></p>
<p>Rüzgâr biriktirme şekillerinden en yaygın olanları <strong>kumullar</strong>dır. Kumullar, rüzgâr
    hızının azaldığı alanlarda kum yığınları şeklinde meydana gelirler.</p>
<p>Rüzgâr yönünde uzanan kumul tepelerine <strong>boyuna kumul</strong>, rüzgâra dik yönde olanlara
    da <strong>enine kumul </strong>denir. Hilal biçimindeki enine kumullara da
    <strong>barkan </strong>adı verilmektedir. Kumul alanlarına yakın yerlerde oluşan ince toz
    birikintilerine ise <strong>lös toprakları </strong>adı verilmektedir.</p>
<p><strong>I. GEL-GİT</strong> (MED-CEZİR)<strong> DALGALAR ve AKINTILAR</strong></p>
<p><strong>1. Gel – Git </strong>(Med – Cezir)</p>
<p>Özellikle, Ay’ın ve Güneş’in çekim gücü tesiriyle okyanuslarda görülen alçalma – yükselme
    hareketleridir. Ay, Dünya’ya Güneş’ten daha yakın olduğu için, gel – git oluşumundaki etkisi
    daha fazladır. Ay ve Güneş aynı doğrultuda oldukları zaman çekim güçleri birbirine eklenir ve
    kabarma daha fazla olur. Buna <strong>Büyük Gel-git</strong> denir</p>
<p><img src="images/cografya/icvedis/i24.gif"
        alt="derscalisiyorum.com.tr"/></p>
<p>Ay ve Güneş birbirlerine dik doğrultuda oldukları zamanlarda çekim güçleri birbirini
    zayıflatır.ve kabarma daha az olur.<br/>
    Buna da <strong>Küçük Gel-Git </strong>denir.</p>
<p><img src="images/cografya/icvedis/i25.gif"
        alt="derscalisiyorum.com.tr"/></p>
<p>Suların kabarma ve çekilme düzeyleri arasındaki dikey yükselti farkına <strong>gel – git
    genliği </strong>denir. İç denizlerde genlik az iken (30 – 80 cm), kıyı denizlerde fazladır. (8
    – 20 m)</p>
<p><strong>Gel – git’in etkisi sonucunda;</strong></p>
<ul>
    <li>Akarsu ağızlarında delta oluşumu engellenir.</li>
    <li>Akarsu vadilerinin ağızlarının tıkanması önlenir.</li>
    <li>Kıyı kirlenmesi önlenir.</li>
    <li><strong>Haliçler </strong>oluşur. Deniz yükseldiği zaman akarsuların ağız kısımlarına
        sokulur ve haliç şekli meydana gelir. Bu çeşit kıyılara <strong>estuar </strong>(haliç tipi)
        <strong>kıyılar </strong>denir.
    </li>
    <li><strong>Watt kıyıları </strong>oluşur. Deniz, belli aralıklarla alçalıp yükselince kıyı
        çizgisi değişir. Deniz alçalınca ortaya çıkan, deniz yükselince ortadan kalkan bu kıyılara
        <strong>watt kıyıları </strong>denir.
    </li>
</ul>
<p><strong>2. Dalgalar</strong></p>
<p>Dalga, deniz yüzeyindeki salınım hareketleridir.</p>
<p><strong>Dalgaları oluşturan nedenler;</strong></p>
<ul>
    <li>Dünya’nın dönmesi,</li>
    <li>Rüzgârlar,</li>
    <li>Depremler,</li>
    <li>Denizaltı heyelanı,</li>
    <li>Volkanizma’dır.</li>
</ul>
<p>Deniz dibindeki depremlere ve volkanik faaliyetlere bağlı olarak oluşan dalgalara <strong>tsunami
    dalgaları </strong>denir.</p>
<p><strong>3. Akıntılar</strong></p>
<p>Deniz yüzeylerindeki suların, bulundukları yerlerden başka alanlara doğru taşınmasına akıntı
    denir. Akıntıların oluşmasına neden olan faktörler şunlardır:</p>
<p><strong>a. Yoğunluk farkı</strong></p>
<ul>
    <li><strong>Sıcaklık farkı:</strong> Yoğunluğu fazla olan soğuk sular, alttan sıcak su
        alanlarına doğru, yoğunluğu az olan sıcak sular, üstten soğuk su alanlarına doğru akarlar.
    </li>
    <li><strong>Tuzluluk farkı:</strong> Yoğun olan tuzlu sular, alttan tatlı su bölgelerine doğru,
        yoğunluğu az olan tatlı sular ise üstten tuzlu su bölgelerine doğru akarlar.
    </li>
</ul>
<p><strong>b. Seviye farkı:</strong> Beslenme kaynakları fazla olan denizlerin seviyeleri, beslenme
    kaynakları az olan denizlere göre fazladır. Örneğin, İstanbul ve Çanakkale boğazındaki akıntılar
    gibi.</p>
<p><strong>c. Sürekli rüzgârlar:</strong> Okyanus ve denizlerdeki akıntıların en önemli nedeni,
    sürekli rüzgârlardır. Rüzgârların süresi ve şiddeti, akıntıların etkili olma süresi ve alanını
    etkiler.</p>
<p><strong>d. Gel – git olayı: </strong>Deniz ve okyanuslardaki akıntıların oluşum sebeplerinden
    birisi de, gel – git olayıdır. Gel – git’in etkili olduğu kıyılarda şiddetli akıntılar, buna
    bağlı olarak aşınım ve birikim şekilleri oluşur.</p>
<p><strong>4. Türkiye’de Dalga ve Akıntıların Oluşturduğu Kıyı Şekilleri</strong></p>
<p><strong>Falezler </strong>(Yalıyarlar): Yüksek kıyılarda dalgaların etkisiyle kıyıların alt
    kısımları aşındırılır ve bazı oyuklar oluşur. Bu oyuklar büyüdüğü zaman tavanları çöker ve
    denize dik kıyılar meydana gelir. Bu dik kıyılara <strong>falez </strong>ya da
    <strong>yalıyar </strong>adı verilir.</p>
<p><img src="images/cografya/icvedis/i26.gif"
        alt="derscalisiyorum.com.tr"/></p>
<p>Ülkemizde, falezler en çok Karadeniz kıyılarında oluşmuştur. Çünkü, en dik kayılarımız Karadeniz
    kıyılarıdır. Hopa – Sarp kıyıları ile Cide – İnebolu kıyıları arasında ve Şile çevresinde
    falezli kıyıların en tipik örnekleri görülür. Akdeniz’de Teke ve Taşeli kıyılarında da falezler
    oluşmuştur.</p>
<p><strong>Kıyı Kumsalları </strong>(Plajlar): Dalga ve akıntıların etkileriyle kıyıdan koparılan
    malzemeler, bir müddet sonra sürtünme sonucu iyice ufalanır, incelir. Dalgalar bu küçülen
    malzemeleri alçak kıyılarda biriktirirler. Sonuçta <strong>kıyı kumsalları </strong>yani
    <strong>plajlar </strong>oluşmuş olur.</p>
<p><strong>Kıyı Okları ve Kordonları</strong>: Dalgalar ve kıyı akıntıları, taşıdıkları materyalleri
    özellikle koyların kenarında biriktirirler. Sonuçta kıyılarda çıkıntılar oluşur.</p>
<p>Bunlara kıyı oku denir. Kıyı okları zamanla daha da genişler ve uzar. Bunlara da kıyı kordonu adı
    verilir.</p>
<p>Kıyı okları ve kordonları, en belirgin olarak Çukurova, Göksu, Çarşamba ve Bafra deltalarında
    oluşmuştur.</p>
<p><strong>Lâgünler:</strong> Koyların önünde oluşan kıyı kordonları zamanla koyun önünü tamamen
    kapatır ve denizle olan bağlantısını keserek deniz kenarında bir göl oluşumuna sebebiyet verir.
    Böyle oluşan göllere <strong>lâgün </strong>ya da <strong>deniz kulağı</strong> denir.</p>
<p>Türkiye’deki bütün delta ovalarında küçük lagünler oluşmuştur. Ayrıca, Büyük ve Küçük Çekmece
    Gölleri ile Durusu Gölü birer lagündür.</p>
<p><strong>Tombololar: </strong>Kıyı yakınındaki bir adanın bir kordonla kıyıya bağlanması sonucu
    oluşan yarım adalara <strong>tombolo </strong>denir. Türkiye’de Güney Marmara kıyılarındaki
    Kapıdağ Yarımadası tomboloya örnek olarak verilebilir.</p>
<p><img src="images/cografya/icvedis/i27.gif"
        alt="derscalisiyorum.com.tr"/></p>
<p><strong>5. Başlıca Kıyı Tipleri</strong></p>
<p><strong>a. Fiyort Kıyılar: </strong>Buzul vadilerinin sular altında kalması sonucu oluşan
    kıyılardır. Bu kıyı tipine ait en güzel örnek, İskandinav Yarımadası’nın Atlas Okyanusu
    kıyılarıdır. Dünya’nın en büyük fiyordu Norveç’teki Soğne fiyordudur.</p>
<p><strong>b. Skyer Kıyılar:</strong> Buzulların aşındırdığı tepeciklerle veya buzulların
    biriktirdiği moren yığınlarıyla şekillenmiş kıyılar sular altında kalınca yüzlerce adacık ortaya
    çıkar. Bu tür kıyılara <strong>skyer kıyılar </strong>denir. Baltık Denizi’nin kuzeydoğusunda bu
    tür kıyılar görülür.</p>
<p><strong>c. Ria tipi kıyılar:</strong> Plâtoları yaran derin vadilerin sular altında kalmasıyla
    oluşan kıyılardır. Dünya’da en güzel örnekleri, Güneybatı İrlanda ve Kuzeybatı İspanya’da
    görülür. Ülkemizde’de Güneybatı Ege kıyıları, İstanbul ve Çanakkale boğazları ile Haliç, ria
    tipi kıyılara örnek olarak verilebilir.</p>
<p><strong>d. Liman tipi kıyılar:</strong> Alçak kıyılardaki geniş vadilerin sular altında kalması
    ve bunların önünün kıyı setleriyle kapatılması sonucunda oluşmuştur. Dünya’daki en iyi
    örnekleri, Ukrayna’nın Karadeniz kıyılarında görülür. Ülkemizde de örnek olarak Büyük ve Küçük
    Çekmece kıyıları gösterilebilir.</p>
<p><strong>e. Dalmaçya tipi kıyılar: </strong>Deniz sularının, kıyıya paralel uzanan dağlar
    arasındaki çukurluklara dolmasıyla oluşan kıyılardır. Dünya’daki en iyi örneği Adriya Denizi
    kıyılarında görülür. Ülkemizde de Kaş (Antalya) çevresinde bu tür kıyılara rastlanır.</p>
<p><strong>f. Haliç </strong>(Estuar) <strong>tipi kıyılar:</strong> Gel – git olayı sonucunda
    akarsu ağızlarının aşındırılmasıyla oluşan ve huniye benzeyen kıyılardır. Dünya’nın en büyük
    halici Hamburg halicidir.</p>
<p><strong>g. Boyuna kıyılar: </strong>Dağların denize paralel uzandığı yerlerde boyuna kıyılar
    görülür. Bu kıyılarda girinti ve çıkıntı son derece azdır. Karadeniz ve Akdeniz kıyıları bu
    tiptendir.</p>
<p><strong>h. Enine kıyılar: </strong>Dağların denize dik uzandığı yerlerde enine kıyılar görülür.
    Bu kıyılarda girinti – çıkıntı son derece fazladır. Ege kıyıları bu tiptendir.</p>
<p><strong>İ. GÖLLER VE OLUŞUMLARI</strong></p>
<p><strong>1. Yerli Kaya Gölleri</strong></p>
<p><strong>a. Tektonik Göller:</strong> Yer kabuğunun çökmesi veya kırılması neticesinde meydana
    gelen çukurluklara suların dolmasıyla oluşurlar. Dünya’nın en derin gölü olan Baykal Gölü (1741
    m), Lût Gölü, Hazar Gölü ve Çad Gölü yeryüzündeki başlıca büyük tektonik göllerdir.</p>
<p><strong>Ülkemizdeki başlıca tektonik göller ise şunlardır:</strong></p>
<ul>
    <li>Marmara Bölgesi’nde; <strong>Sapanca, İznik, Ulubat ve Manyas gölleri,</strong></li>
    <li>Ege Bölgesi’nde; <strong>Simav Gölü,</strong></li>
    <li>Göller Yöresi’nde; <strong>Beyşehir, Eğirdir, Acıgöl, Burdur, Ilgın (Çavuşçu), Akşehir,
        Eber, Suğla ve Kovada gölleri,</strong></li>
    <li>İç Anadolu Bölgesi’nde; <strong>Tuz, Seyfe ve Tuzla gölleri,</strong></li>
    <li>Doğu Anadolu Bölgesi’nde <strong>Hazar, Hozapin ve Van gölleri.</strong></li>
</ul>
<table id="table30" border="9">
    <tbody>
    <tr>
        <td width="100%">Türkiye’nin en büyük tabii gölü olan Van Gölü, tektonik bir çukurluğun
            önünün lavlarla kesilmesi sonucu oluştuğundan volkanik set gölü olarak da bilinir.
        </td>
    </tr>
    </tbody>
</table>
<p>&nbsp;</p>
<p><strong>b. Karstik Göller:</strong> Bu tür göller, kayatuzu, jips, kalker gibi çözünebilen
    tabakaların bulunduğu sahalarda meydana gelir. Bazı karstik göllerin oluşumunda tektonik olaylar
    da etkili olmuştur.</p>
<p>Karstik göller, ülkemizde en fazla Toros Dağları’nın batı kesiminde bulunur. Buralarda yer alan
    <strong>Kızılören obruk gölü, Kestel, Avlan, Yarışlı ve Salda gölleri </strong>tipik birer
    karstik göldür. Bu göllerimiz sadece, kireçtaşlarının çözülmesiyle oluşan çanaklar üzerinde
    meydana gelmişlerdir.</p>
<p>Bununla birlikte, bu alandaki bazı göllerimizin ise oluşumu, tektonik çanaklarda başlamış,
    karstik olaylarla devam etmiştir. Bu göllerimizin başlıcaları, <strong>Beyşehir, Eğirdir,
        Burdur, Acıgöl, Kovada ve Suğla gölleri</strong>dir.</p>
<p><strong>c. Volkanik Göller:</strong> Volkanik faaliyetler esnasında oluşan patlama çukurları
    içerisinde meydana gelen göllerdir.</p>
<p>Başlıca volkanik göllerimiz,<strong> Meke Gölü, Acıgöl, Nemrut ve Gölcük gölleri</strong> ile
    Süphan Dağı’nın yan kraterlerinden birinde bulunan <strong>Aygır Gölü</strong>’dür.</p>
<p><strong>d. Buzul (Sirk) Gölleri:</strong> Dağ doruklarında, buzulların aşındırmasıyla oluşan ve
    sirk adı verilen çukurluklarda meydana gelirler. Ülkemizde <strong>Sat, Ağrı, Erciyes, Kaçkar ve
        Bolkar dağları</strong> ile<strong> Aladağlar </strong>üzerinde yer yer bu türden göller
    bulunmaktadır.</p>
<p><strong>2. Set Gölleri</strong></p>
<p><strong>a. Alüvyal Set Gölleri:</strong> Alüvyonlarla akarsuyun önünün kapanması sonucu oluşur.
    Ülkemizde, <strong>Marmara, Çamiçi (Bafa), Köyceğiz, Mogan ve Eymir Gölleri ile Uzungöl</strong>
    bu tür göllerdendir.</p>
<p><strong>b. Kıyı Set Gölleri:</strong> Dalga ve akıntıların taşıdığı malzemeleri koy ve
    körfezlerin ağız kısmında biriktirmesiyle oluşur. Ülkemizde, <strong>Büyük ve Küçük Çekmece
        gölleri, Durusu (Terkos) gölü</strong>, Çukurova deltasındaki <strong>Akyatan gölü </strong>kıyı
    set gölleridir.</p>
<p><strong>c. Heyelan Set Gölleri: </strong>Heyelan sonucu bir akarsuyun önünün kapanmasıyla oluşur.
    <strong>Tortum, Sera, Abant, Zinav ve Sülük gölleri ile Yedigöller </strong>bu tür göllerdendir.
</p>
<table id="table31" border="9">
    <tbody>
    <tr>
        <td width="100%">Abant Gölü’nün oluşumunda tektonik hareketler ile alüvyal birikimlerin de
            etkisi oluşmuştur.
        </td>
    </tr>
    </tbody>
</table>
<p>&nbsp;</p>
<p><strong>d. Volkanik Set Gölleri: </strong>Volkanizma sonucu vadi önlerinin kapanmasıyla meydana
    gelir. <strong>Van, Erçek, Nazik, Çıldır, Haçlı ve Balık gölleri</strong> ülkemizdeki volkanik
    set gölleridir.</p>
<p><strong>e. Baraj (Yapay) Gölleri:</strong> Yapay göllerimizin en büyükleri,<strong> Atatürk,
    Keban, Karakaya ve Hirfanlı </strong>barajlarının gerisinde kurulan göllerdir.</p>
</html>