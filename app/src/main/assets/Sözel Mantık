<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}





    </style>
</head>
<center><font color="#333333"><h2>Sözel Mantık Soruları Nasıl Çözülür?</h2></font></center>
<p>Şimdi öncelikle &#8220;<strong>sözel mantık</strong>&#8221; kavramını açıklığa kavuşturalım.
    Bildiğimiz üzere mantık, <em>&#8220;doğru düşünme yolu, yöntemi, sanatı ve
        bilimi&#8221;</em> olarak kabul edilir. Mantık, genellikle sayısal bilimlerle
    ilişkilendirilir. Buna rağmen sözel bilgiler arasında bir bağ kurma, verilen bilgilerden
    yararlanarak problem çözme, yöntem geliştirme veya doğru düşünerek bilgileri sınıflandırma
    gibi yeteneklerimizi ortaya çıkarmak için sözel mantıktan yararlanılabilir. Sınavlarda
    sorulan sorular da, bu amaçlara
    yönelik hazırlanmaktadır. Sözel mantık soruları, özellikle bilgileri sınıflandırma ve
    ilişkilendirme konusunda
    bizi düşünmeye yöneltmektedir. Bu sebeple bu soruları çözerken bir yöntem geliştirmek,
    soruya nasıl yaklaşacağımızı bilmek önemlidir.<span id="more-14134"></span><br>
<p>Sizce bir savaşın tam olarak gün, ay ve yıl şeklinde tarihini
    bilmek mi önemlidir; yoksa o savaşın neden ve nasıl yapıldığını, nasıl sonuçlar doğurduğunu
    bilmek mi? Kuşkusuz bizi düşünmeye, yorum yapmaya, araştırmaya, sorun çözmeye ve sorgulamaya
    iten ikinci yaklaşımdır. Bu yaklaşıma göre hazırlanan sözel mantık sorularını çözerken
    doğrudan hafızanızdaki bilgileri getirmenin ötesinde, beyninizi ciddi anlamda çalıştırmanız
    gerektiğini bilmenizi isterim. Eğer doğru bir yöntem veya teknik geliştirmezseniz, beynimize
    spor yaptıran bu soruları çözerken zorlanabilir, pes etmeyi düşünebilir ve hatta sinirden
    başınızı ağrıtabilirsiniz. Sakin olun, şimdi anlatacaklarım bu soruları kolayca çözmenizi
    sağlayacak.</p>
<h2 style="text-align: center;"><span
        style="color: #ff6600;">Bu Soruları Çözmenin Yöntemi Nedir?</span>
</h2>
<p><strong>1)</strong> Bu soruların,genelden
    özele varılarak hazırlandığını unutmayın. Size sorulan sorular, aslında var olan bir
    durumun içindeki bazı bilgilerin çıkarılıp, verilen ipuçlarıyla sonuca ulaşmanızı sağlamayı
    amaçlamaktadır. Bir resmin yapboz yapılmadan önce bir bütün hâlde bulunması gibi, tüm mantık
    sorularının sonucu önceden bellidir.</p>
<p><strong>2)</strong> Verilen maddelerden sonra size soruların nasıl sorulduğunu mutlaka
    üstünkörü de olsa okuyun. Yani bu bilgileri ne şekilde kullanacağınızı önceden bilin ve
    bilgileri öyle sınıflandırmaya başlayın. Bu yöntem sizi sorularda sorulmayan bazı şeyleri de
    bulma zahmetinden kurtarabilir.</p>
<p><strong>3)</strong> Verilen ipuçları soruları çözebilmeniz için hayati önem taşımaktadır.
    Özellikle ipuçları içindeki &#8220;<strong>da
        &#8211; de</strong>” bağlaçları gibi anlamı küçücük bir ekle veya kelimeyle
    değiştiren maddelere dikkat etmelisiniz. “<em>Zeynep gitar kursuna başvmuştur.</em>&#8221;
    ile &#8220;<em>Zeynep sadece gitar kursuna başvurmuştur.</em>&#8221; cümlesi aynı anlamı
    ifade etmez.</p>
<p><strong>4)</strong> Verilen bilgileri kafanızda bir <strong>örnek olay yaratarak</strong>
    düşünmeye çalışın. İçinizden tüm bilgileri seslendirerek okurken, bir yandan bunun basit bir
    kurgu olduğunu düşünmeye gayret edin. &#8220;<em>Bir asansör 2, 4, 6 ve 8. katlarda
        durmaktadır.</em>&#8221; bilgisini okuduktan sonra bunu gerçek hayatta varmış gibi
    kafanızda canlandırarak düşünün.</p>
<p><strong>5)</strong> Sözel mantık sorularının çok büyük kısmı <acronym
        title="Burada tablodan kasıt, verilen bilgileri daha somut olarak görebilmemiz için uygun bir şekil yaratmaktır. Verilen öncüller, öğrencilerin kafasını karıştıracak şekilde ayarlandığı için hepsini aklımızda tutmak yerine bir yapbozun parçalarını bulmaya çalışır gibi onu önce şekillerle ifade etmek daha doğrudur. Ayrıca bu şekilde olabilecek ihtimalleri de kestirebilir, hangi bilgilere kesin olarak ulaşabileceğimizi görebiliriz. Bunun için her soru tipine uygun bir şekil yaratıp, verilen bilgileri o şekilde gerekli yerlere yazarak soruyu daha somut bir şekilde görmek, çözümü oldukça kolaylaştırmaktadır."><strong>tablo
    oluşturularak</strong></acronym> veya<strong> şekiller çizilerek </strong>çözülür. Aşağıdaki
    örnek soruda da uygulayacağımız teknikle, bilgileri daha kolay sınıflandırabilir ve daha basit
    şekilde görebilirsiniz. Her bilgiyi akılda tutup, bunları kafanızda bir şema hâline getirmek
    soruyu daha karmaşık hâle getirebilir. Tablo veya şekilde verilen bilgileri yerlerine doğru
    bir şekilde yerleştirmek, soruyu %90 çözmek demektir ki sonra tüm soruların cevaplarını bir
    dakika içinde işaretleyebilirsiniz.</p>
<p><strong>6)</strong> Tablo veya şekil oluşturmaya çalışırken verilen bilgilerden kesin
    olanları tablo veya şekilde &#8220;<strong>X</strong>&#8221; gibi bir işaretle gösterin.
    Kesin olmayan bilgileri ise başka bir işaretle gösterin. Bilgilerden hareketle işaret
    konulması mümkün olmayan kutucukları başka bir sembolle kapatın. Ayrıca verilen bilgilerle
    bulunması imkânsız olan veya size sorulmayan bilgileri bulmak için zaman kaybetmeyin.</p>
<p><strong>7)</strong> Mantık sorularında bazen gereksiz bilgiler verilerek aklınız
    karıştırılmak istenebilir. Size lazım olan anahtar bilgiler üzerinde yoğunlaşın ve sizi
    soruları çözüme kavuşturacak kadar kafa yorun. Mantık soruları çok zaman alacağı için bu
    soruları olabildiğince hızlı bir şekilde sonuca
    ulaştırmaya gayret edin.</p>
<h2 style="text-align: center;"><span
        style="color: #339966;">Örnek Soru Çözümü Yapar mısınız?</span></h2>
<p><span style="color: #ff0000;"><strong>SORU:</strong> </span>Bir markette K, L, M, N, P, R, S,
    T markalarında sabunlar satılmaktadır. Sabunlar, en alttaki 1. olmak üzere üst üste 5 rafta
    yer almaktadır. Sabunların bulundukları raflarla ilgili aşağıdakiler bilinmektedir:</p>
<ul>
    <li>Her rafta en fazla 2 farklı markanın sabunları bulunmaktadır.</li>
    <li>3. rafta sadece P markalı sabunlar yer almaktadır.</li>
    <li>N ve L markalı sabunlar, S markalı sabunların bir üst rafındadır.</li>
    <li>K markalı sabunlar, T markalı sabunlarla farklı rafta ve M markalı sabunların bir alt
        rafındadır.
    </li>
    <li>R markalı sabunlar, S ve M markalı sabunlarla aynı rafta değildir.</li>
</ul>
<p><strong>1) Aşağıdakilerden hangisi <u>kesinlikle doğrudur</u>?</strong><br/>
    <strong>A)</strong> R markalı sabunlar 1. raftadır.<br/>
    <strong>B)</strong> R ve K markalı sabunlar aynı raftadır.<br/>
    <strong>C)</strong> L markalı sabunlar 5. raftadır.<br/>
    <strong>D)</strong> M ve T markalı sabunlar aynı raftadır.<br/>
    <strong>E)</strong> K markalı sabunlar 4. raftadır.</p>
<p><strong>2) Aşağıdakilerden hangisi <u>kesinlikle yanlıştır</u>?</strong><br/>
    <strong>A)</strong> T markalı sabunlar 1. raftadır.<br/>
    <strong>B)</strong> S markalı sabunlar 4. raftadır.<br/>
    <strong>C)</strong> N markalı sabunlar, T markalı sabunların bir alt rafındadır.<br/>
    <strong>D)</strong> R markalı sabunlar, M markalı sabunların bir alt rafındadır.<br/>
    <strong>E)</strong> L markalı sabunlar, T markalı sabunların bir üst rafındadır.</p>
<p><strong>3) Aşağıdaki sabun markalarından hangisi 2. rafta olamaz?</strong><br/>
    <strong>A)</strong> M<br/>
    <strong>B)</strong> N<br/>
    <strong>C)</strong> L<br/>
    <strong>D)</strong> K<br/>
    <strong>E)</strong> T</p>
<p><strong>4) T markalı sabunların 5. rafta olduğu durumda aşağıdakilerden hangisi <u>kesinlikle
    yanlıştır</u>?</strong><br/>
    <strong>A)</strong> S markalı sabunlar 1. raftadır.<br/>
    <strong>B)</strong> N markalı sabunlar 4. raftadır.<br/>
    <strong>C)</strong> K markalı sabunlar, S markalı sabunların üstündeki raflardan
    birindedir.<br/>
    <strong>D)</strong> R markalı sabunlar, L markalı sabunların üstündeki raflardan
    birindedir.<br/>
    <strong>E)</strong> P markalı sabunlar, R markalı sabunların altındaki raflardan birindedir.
</p>
<hr/>
<h2 style="text-align: center;"><span style="color: #ff99cc;"><strong>Mantığımızı Konuşturmaya Başlayalım!</strong></span>
</h2>
<p>Soruda ilk olarak öncüllere, sonra da soru köklerine
    ve şıklarına kısaca göz atıyoruz. Bizden istenilen bilgilerin neler olduğunu anladıktan
    sonra verilen öncüllerdeki ipuçlarını tek tek yorumluyoruz. Öncüllerde verilen bilgilerden
    çıkardıklarımızı sırayla buraya not ediyorum, siz de bunları kısmen aklınızda
    şekillendirmeli, bazılarını da sorunun yanındaki boş alana not etmelisiniz:</p>
<ul>
    <li>En alttaki 1 numaralı olmak üzere yukarı doğru büyüyerek giden 5 katlı bir market rafı
        hayal ediyoruz.
    </li>
    <li>Toplamda 8 marka sabunumuz var ve bunları her rafa en fazla 2 tane gelecek şekilde
        yerleştireceğiz.
    </li>
    <li>Her rafa 2 marka gelmesi mümkün değil; çünkü 10 tane sabun markasına ihtiyacımız olurdu.
        Bu demektir ki bazı raflarda bir tane sabun markası yer alacak.
    </li>
    <li>3. rafta sadece &#8220;<strong>P</strong>&#8221; markalı sabunlar varmış. Geriye 4 tane
        raf kaldı. Bu raflara ikişer sabun markası sığmaz; çünkü toplamda 9 adet markamız olması
        gerekirdi. Demek ki 3 tane rafta ikişer marka var, 2 tane rafta da birer tane marka var.
    </li>
</ul>
<p><span style="color: #ff6600;"><strong>NOT:</strong> </span>Aşağıda yapacağımız yorumlar biraz
    karmaşık gelebilir. Fakat dikkatli okuyunca, tane tane anlatıldığı için böyle uzadığını
    göreceksiniz. Bunun için lütfen dikkatli bir şekilde nasıl bir yöntem geliştirdiğimizi
    izleyin ve siz de bir yandan bu soruyu tablo oluşturma yöntemiyle çözmeye çalışın.</p>
<p>Öncüllerle ilgili yukarıda yaptığımız yorumlardan sonra, can alıcı
    ipuçları gelmeye başlıyor. Hangi sabun markasının, hangisinin altında, üstünde veya yanında
    olup olmadıkları ile ilgili bilgiler veriliyor. “<strong>P</strong>&#8221; markalı
    sabun markasının rafların tam ortasında olması işimizi kolaylaştırıyor. Şimdi sıradaki ipucu
    ile devam ediyoruz:</p>
<ul>
    <li>&#8220;<strong>N</strong>&#8221; ve &#8220;<strong>L</strong>&#8221; markalı sabunlar,
        &#8220;<strong>S</strong>&#8221; markalı sabunların <u>bir üst rafındadır</u> deniliyor.
        Şimdi buradan şu çıkarıma varıyoruz. &#8220;<strong>N</strong>&#8221; ve
        &#8220;<strong>L</strong>&#8221;
        markalı sabunlar, ya ikinci rafta ya da beşinci rafta olmalıdır ve kesinlikle yanyana
        olmak zorundadır. Çünkü &#8220;<strong>S</strong>” markalı sabunların hemen
        üstünde olması için, altlı üstlü yerleşebilecekleri iki boşluk var. Şu anda iki olasılık
        üzerinde düşünmemiz gerekiyor.
    </li>
    <li>&#8220;<strong>K</strong>&#8221; markalı sabunlar, &#8220;<strong>T</strong>&#8221;
        markalı sabunlarla aynı rafta olmayacakmış ve &#8220;<strong>M</strong>&#8221; markalı
        sabunların bir alt rafında olacakmış. &#8220;<strong>K</strong>&#8221; sabunlarının
        &#8220;<strong>M</strong>&#8221; sabunlarının hemen altında olabilmesi, tıpkı yukarıdaki
        gibi iki ihtimal meydana getirir. Çünkü tablomuzda altlı üstlü yerleşebilecekleri iki
        farklı boşluk var. O hâlde &#8220;<strong>K</strong>&#8221; sabunları ya birinci rafta
        ya da dördüncü rafta olabilmeli ki &#8220;<strong>M</strong>&#8221; sabunlarının bir
        altında kalabilsin.
    </li>
    <li>Son öncülümüzde ise &#8220;<strong>R</strong>&#8221; markalı sabunların kesinlikle
        &#8220;<strong>S</strong>&#8221; ve &#8220;<strong>M</strong>&#8221; markalı sabunların
        yanında olmadıkları yazıyor. Bu sabunu tabloda koyabileceğimiz üç yer vardı. Bunlar
        &#8220;<strong>S, M, K</strong>&#8221; sabunlarıydı. &#8220;<strong>S</strong>&#8221; ve
        &#8220;<strong>M</strong>&#8221; sabunları olamayacağına göre, bir ihtimal kaldı. O da
        &#8220;<strong>K</strong>&#8221; sabunlarının yanı. Demek ki &#8220;<strong>R</strong>&#8221;
        markalı sabunlar ile &#8220;<strong>K</strong>&#8221; markalı sabunlar yanyana olmak
        zorunda.
    </li>
    <li>Son üç öncülden anladıklarımızı kısaca formüle dökecek olursak:</li>
</ul>
<p style="text-align: center;"><strong>N = L </strong>(N ile L sabunları aynı rafta)<br/>
    <strong>K x T</strong> (K ile T sabunları farklı rafta)<br/>
    <strong>K = R </strong>(K ile R sabunları aynı rafta)</p>
<p>Şimdi ipuçlarından yararlanarak yaptığımız çıkarımları işlediğimiz basit tabloya bakalım.
    Yukarıda dediğimiz gibi &#8220;<strong>N</strong>&#8221; ve &#8220;<strong>L</strong>&#8221;
    sabun markalarının altlı üstlü yerleşebileceği iki farklı olasılık vardır. Bunları normalde
    tek tablo üzerinde göstermek mümkündür. Fakat daha anlaşılır olması için iki farklı tablo
    üzerinde, iki farklı olasılığı göstermeye çalışacağız:</p>
<p>Yukarıdaki birinci tablomuz, &#8220;<strong>N</strong>&#8221; ve &#8220;<strong>L</strong>&#8221;
    sabunlarının 5. rafta olma olasılığı üzerine oluşturulacaktır. Görüldüğü üzere 3. rafta
    sabit bir &#8220;<strong>P</strong>&#8221; markası vardır. &#8220;<strong>N</strong>&#8221;
    ve &#8220;<strong>L</strong>&#8221; markaları, &#8220;<strong>S</strong>&#8221; markasının
    hemen üstünde yer almıştır. Bu tabloya göre ilk üç öncülü doğrulamış olduk. Şimdi dördüncü
    öncüle bakarsak, &#8220;<strong>K</strong>&#8221; sabunlarının &#8220;<strong>M</strong>&#8221;
    sabunlarının hemen altında olması isteniliyor. Bu durumda birinci rafa &#8220;K&#8221;
    sabunları, ikinci rafa da &#8220;<strong>M</strong>&#8221; sabunları gelecektir.
    &#8220;<strong>K</strong>&#8221; ile &#8220;<strong>R</strong>&#8221; sabunları aynı rafta
    olacağından &#8220;<strong>R</strong>&#8221; sabunları da birinci rafta yerini alacaktır.
    Birinci olasılığımıza göre 7 sabun markasının yerini belirledik. Şimdi sadece bir marka
    kaldı, o da &#8220;<strong>T</strong>&#8221; sabunları. Bunların tablomuzda yerleşebileceği
    iki yer var: &#8220;<strong>M</strong>&#8221; ve &#8220;<strong>S</strong>&#8221;
    markalarının yanı. Fakat kesin olarak hangisinin yanında olduğunu bilmemiz, verilen
    öncüllere göre imkânsızdır. Bunun için &#8220;<strong>T</strong>&#8221; markasının
    yerleşebileceği iki ihtimali tablomuzun kenar kısmında gösteriyoruz ve soruyu bu şekilde
    çözmeye çalışacağız.</p>
<p style="text-align: center;"><img class="alignnone size-full wp-image-14142"
                                    src="https://resim.cokbilgi.com/yazi/sozel-mantik-sorularinin-cozum-yontemi.jpg"
                                    alt="sözel mantık soruları çözüm yöntemi" width="379"
                                    height="371"/></p>
<p>Yukarıdaki ikinci tablomuz ise &#8220;<strong>N</strong>&#8221; ve &#8220;<strong>L</strong>&#8221;
    sabunlarının 2. rafta olma olasılığı üzerine oluşturulmuştur. Yine 3. rafımızda sabit ve
    yalnız bir &#8220;<strong>P</strong>&#8221; markası var. &#8220;<strong>N</strong>&#8221; ve
    &#8220;<strong>L</strong>&#8221; markalarının yine &#8220;<strong>S</strong>&#8221;
    markasının hemen üstünde olabilmesi için &#8220;<strong>S</strong>&#8221; markalı sabunların
    birinci rafta; &#8220;<strong>N</strong>&#8221; ve &#8220;<strong>L</strong>&#8221; markalı
    sabunların ise ikinci rafta olması gerekmektedir. Şu anda yine ilk üç öncülü doğruladık. Bu
    tabloya göre dördüncü öncülü uyarlamaya çalışırsak, &#8220;<strong>K</strong>&#8221;
    sabunlarının &#8220;<strong>M</strong>” sabunlarının hemen altında
    olabilmesi için “<strong>K</strong>&#8221; sabunlarını 4. rafa yazıyoruz. Hâliyle
    &#8220;<strong>M</strong>&#8221; sabunları da 5. rafa yerleşiyor. &#8220;<strong>R</strong>&#8221;
    sabunları ile &#8220;<strong>K</strong>&#8221; sabunları aynı rafta olacağı için onları da
    dördüncü rafa yazıyoruz. Şimdi tüm öncülleri doğrulamış olduk ve 7 markanın hangi raflarda
    yer alacağını ikinci olasılığımıza göre belirledik. Yine yeri belli olmayan tek bir marka
    var, &#8220;<strong>T</strong>&#8221; sabunları. Bunları yine tablomuzun kenar kısmında
    &#8220;<strong>M</strong>&#8221; ve &#8220;<strong>S</strong>&#8221; markalarının yanına
    iliştiriyoruz ve soruları bu bilgilere göre çözebilmemiz gerektiğini düşünerek heyecanla
    soruları okumaya başlıyoruz.</p>
<p><span style="color: #ff6600;"><strong>NOT:</strong> </span>Soruları okurken oluşturduğumuz
    iki tabloya da bakmamız gerekiyor. Çünkü iki olasılığın da geçerli olduğu durumları göz
    önünde bulundurmak gerekir. Ayrıca tabloları oluşturduktan sonrası, çantada keklik! Sadece
    dikkatli olmalı ve bu kadar emek vererek oluşturduğunuz tablolara bakarak, seçeneklerin
    içinden doğru olanı işaretlemelisiniz.</p>
<h2 style="text-align: center;"><span style="color: #00ccff;">Cevaplar Lütfen!</span></h2>
<p><strong>1. soruda</strong> A seçeneği birinci
    ihtimale göre oluşturduğumuz tabloya uyar; fakat ikinci tabloya uymaz. Yani
    “<strong>R</strong>&#8221; sabunları birinci rafta da bulunabilir, dördüncü rafta da.
    O hâlde A seçeneği yanlıştır. B seçeneği, bizim oluşturduğumuz formüle işaret etmektedir.
    &#8220;<strong>K</strong>&#8221; ve &#8220;<strong>R</strong>&#8221; markaları her iki
    tabloda da yanyanadır ve böyle olmak zorundadır. O hâlde doğru seçenek &#8220;B&#8221;
    seçeneğidir. Diğer şıkları da tabloları doğru okuyarak elemek mümkündür.</p>
<p><strong>2. sorunun</strong> A seçeneğinde &#8220;<strong>T</strong>&#8221; markalı sabunların
    birinci rafta olabileceği söyleniyor. İkinci olasılığa göre yaptığımız tabloda, gerçekten
    &#8220;<strong>T</strong>&#8221; markasının birinci rafta olduğunu görebiliriz. Demek ki bu
    kesinlikle yanlış olamaz. B seçeneğinde &#8220;<strong>S</strong>&#8221; markasının dördüncü
    rafta olduğu söyleniyor, ki bu da birinci olasılığa göre yaptığımız tabloda görülüyor. Bu da
    kesinlikle yanlış olamaz. C seçeneğinde ise &#8220;<strong>N</strong>&#8221; sabunlarının
    &#8220;<strong>T</strong>&#8221; sabunlarının hemen altında olduğu söyleniyor ki bu mümkün
    değildir. Her iki tabloda da &#8220;<strong>N</strong>&#8221; sabunlarının
    &#8220;<strong>T</strong>&#8221; markasının hemen altında bulunabileceği hiçbir olasılık
    yoktur. O hâlde doğru cevap &#8220;<strong>C</strong>&#8221; seçeneğidir.</p>
<p><strong>3. soruyu</strong> çözmek sanırım 10 saniyemizi bile almayacaktır. Zira ikinci rafta
    olamayacak sabun markasını soruyor. İki tablomuza da bakıyoruz ve buradan dört markanın
    <strong>(N, L, M, T)</strong> ikinci rafta olabileceğini görüyoruz.
    &#8220;<strong>K</strong>” markasının ikinci rafta olma ihtimali yoktur. O hâlde >cevap
    “<strong>D</strong>&#8221; seçeneğidir.</p>
<p><strong>4. soru</strong> &#8220;<strong>T</strong>&#8221; markalı sabunların en üst rafta
    olduğu olasılığı dikkate alarak çözmemizi istiyor. Yani sadece bizim ikinci olasılık
    tablomuza bakarak bu soruyu çözeceğiz. B seçeneği dışındaki tüm şıklarda verilen bilgiler,
    ikinci olasılık tablomuza bire bir uymaktadır. B seçeneğinde &#8220;<strong>N</strong>&#8221;
    markasının 4. rafta olduğu söyleniyor ki bu mümkün değildir. &#8220;<strong>N</strong>&#8221;
    markalı sabunlar 2. rafta bulunmaktadır. Bu sebeple doğru cevap &#8220;<strong>B</strong>&#8221;
    seçeneğidir.</p>
<p style="text-align: center;">Çözümler sonucunda şöyle bir cevap anahtarımız oldu:<br/>
    <strong>1)</strong> B &#8211; <strong>2)</strong> C &#8211; <strong>3)</strong> D &#8211;
    <strong>4)</strong> B</p>
<p>Yukarıda görüldüğü üzere mantık soruları gerçekten üzerinde kafa yormamız, pratik çözümler
    üretmemiz, tablo ve şekillerele bir problemi somutlaştırmamız ve sözel zekâmızla sayısal
    zekâmızı birleştirerek yaratıcı çözümler
    üretmemizi gerektiren bir süreç yaşatmaktadır. Mantık sorularının çözümü üzerine bir teknik
    geliştirebilmeniz için çok sayıda soru çözmeniz gerekir. Yukarıda sıralanan işlem
    basamaklarına ve ipuçlarına dikkat ederseniz, aslında mantık soruları cevabı kesin olarak
    bulunabilecek sorulardır. Eğer bu soru tipini sevmeye ve doğru çözmeye başlarsanız,
    sınavlarda daha çok mantık sorusu çıkması için dua edeceğinizi unutmayın. Başta çok karmaşık
    olarak gelen bilgilerin, tabloda yerlerini aldıktan sonra çocuk oyuncağı olacağını
    göreceksiniz. İyi çalışmalar, başarılar. (:
</p>
</div>
</html>