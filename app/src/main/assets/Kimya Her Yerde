<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}

    

    </style>
</head>
<h2>Kimya Her Yerde</h2>
<p>Yaşamımızın vazgeçilmez parçası olan kimyasallar hemen hemen her alanda karşımıza çıkmaktadır.
    Temizlikte kullanılan sabun, deterjan; mutfak malzemeleri, kıyafetler, oyuncakların ana
    malzemesi polimerler, kozmetik ürünler, ilaçlar, gıdalar vb. maddeler kimya bilimi sayesinde
    kullanıma hazır hâle getirilmektedir. Yani kimya her yerdedir.</p>
<h3><a name="1"></a>Yaygın Günlük Hayat Kimyasalları</h3>
<h3>Temizlik Maddeleri</h3>
<p>Kişisel temizlikte kullanılan sabun, şampuan, diş macunu; ev temizliğinde kullanılan deterjanlar,
    ağartıcılar, çamaşır suyu; gıdalarda hijyen sağlamak amacıyla kullanılan kireç kaymağı vb.
    ürünler temizlik maddeleridir .Sabun, deterjan, çamaşır sodası, çamaşır suyu, kir ve yağ
    çözücüler örnek olarak verilebilir.</p>
<p><strong>Sabun</strong><br/>
    Sabun, bitkisel ve hayvansal yağların veya yağ asitlerinin NaOH gibi bazlarla kimyasal tepkimesi
    sonucu elde edilen temizlik maddesidir. Sabun kullanım amacına göre yapılır. Genel olarak
    yumuşak ve sert olmak üzere iki tür sabun vardır. Sert sabunlar sodyum (Na) tuzu, yumuşak
    sabunlar ise potasyum (K) tuzudur. Yumuşak sabunlar suda sert sabunlara göre daha fazla
    çözündükleri için genellikle traş kreminde ve sıvı sabun yapımında kullanılır.</p>
<p><strong>Deterjan</strong></p>
<p>Kir sökücü anlamına gelen deterjan petrol türevlerinden elde edilir. Deterjanın en önemli
    özelliği sert sularda bile köpürebilmesidir. Yaygın olarak kullanılan deterjan lauril alkolden
    elde edilen sodyum lauril sülfat’tır.</p>
<p><span
        style="text-decoration: underline"><strong>Deterjanların temel bileşenleri</strong><br/>
    Yüzey aktif maddeler<br/>
    Köpük düzenleyiciler<br/>
    Sertlik gidericiler<br/>
    Katkı maddeleri</span></p>
<p><span
        style="text-decoration: underline"><strong>Sabun ve deterjanın farkları ve benzerlikleri</strong></span>
</p>
<p><b> </b>Suda çözünürler.<br/>
    <b> </b>Temizleyici ve dezenfekte edicidirler.<br/>
    <b> </b>Moleküllerinde polar ve apolar kısımlar
    vardır.<br/>
    <b> </b>Sulu çözeltileri baziktir.<br/>
    <b> </b>Organik maddelerdir.<br/>
    <b> </b>Yüzey aktif madde içerirler.<br/>
    <b> </b>Sabun sert sularda deterjan kadar iyi
    temizleyemez.<br/>
    <b> </b>Yapısında benzen halkası taşıyan deterjanlar
    zor bozunur ve doğaya zararlıdır.<br/>
    <b> </b>Sabun bitkisel veya hayvansal yağlardan elde
    edilirken, deterjanlar petrol türevlerinden elde edilirler.</p>
<h3>Polimerler</h3>
<p>Birbirine bağlanan ve tekrar eden küçük moleküllerin her birine<strong> monomer</strong>, oluşan
    büyük moleküle de <strong>polimer</strong> denir.<br/>
    Çok sayıda küçük moleküllerin uzun bir zincir şeklinde birleşmesiyle büyük moleküller
    oluşturması olayına <strong>polimerleşme tepkimesi</strong> denir.
</p>
<p><strong>Yaygın Kullanılan Polimerler</strong></p>
<p><strong>Kauçuk:</strong> Kauçuk polimerine çeşitli katkı maddeleri katılarak istenilen esneklikte
    araba lastikleri, silgiler, ameliyat eldivenleri vb. malzemeler yapılır.</p>
<p><strong>Polietilen:</strong> Polietilen polimeri elektrik yalıtkanı bir maddedir. Polietilenin
    farklı tepkime koşullarında ve farklı katalizör eşliğinde, kullanım alanları farklılık
    göstermektedir. Örneğin, PE polimerinin bir türü sert olup plastik şişe ve kapaklarında, plastik
    boru yapımında, oyuncaklarda kullanılırken diğer türü ise esnek ve yumuşak olup çöp ve
    alış-veriş poşetlerinde, şampuan, meyve suyu gibi sıkılabilir şişelerde, elektrik kablosunun
    kaplanmasında vb. kullanılmaktadır.</p>
<p><strong>Polietilen teraftalat (PET):</strong> Meşrubat, yiyecek ve içecek kapları, sentetik fiber
    gibi kullanım alanlarına sahiptir.</p>
<p><strong>Kevlar:</strong> Zırh, sağlam halat yapımı ve yanmayan koruyucu giysi yapımında
    kullanılmaktadır.</p>
<p><strong>Akrilik:</strong> Elyaflar giyim, ev tekstili ürünlerinde, araba tavanı, branda
    yapımında, inşaatlarda dolgu maddesi olarak kullanılır.</p>
<h3>Kozmetikler </h3>
<p>Cildimizi temizlemek, güzelleştirmek veya görünüşünü değiştirmek amacıyla cilde sürülen maddelere
    kozmetik denir. Kozmetik malzemeler kişisel bakım veya estetik amacıyla kullanılmaktadır. Cilt
    kremleri, makyaj malzemeleri, parfüm, saç bakım ürünleri, kalıcı dövme boyası, vb. maddeler
    kozmetik malzemelere örnektir.</p>
<p><strong> </strong>Parfümler, malzemenin hoş kokulu
    olmasını sağlamak amacıyla kullanılır.<br/>
    <strong> </strong>Nemlendiriciler, cildin nemli
    kalmasını sağlar.<br/>
    <strong> </strong>Boyalar, karışıma istenilen rengi
    verir.</p>
<h3>İlaçlar</h3>
<p>Hastalıkları teşhis etmek, tedavi etmek veya önlemek amacıyla kullanılan canlı metabolizmasını
    etkileyen yiyecek ve su dışındaki kimyasal maddelerdir.</p>
<p>İlaçlar doğal kaynaklardan elde edildiği gibi günümüzde daha çok laboratuvar koşullarında yapay
    olarak elde edilir. İlaçlar iki kısımdan oluşur. Bunlardan ilki etkin madde, diğeri ise taşıyıcı
    maddedir. Etkin madde, vücuttaki hedef bölgeye etki eden kimyasal maddelerdir. Taşıyıcı madde
    ise etkin maddenin hasta tarafından kolay alınabilmesi veya dozun daha kolay ayarlanabilmesi
    için vücudun normal işleyişine etkisi olmayan kimyasal maddelerdir.</p>
<p>İlaçlar hastalığın türüne göre ve vücuttaki hangi bölgeye ne şekilde etki edeceğine göre çeşitli
    formlarda bulunur. Hap, şurup, iğne, merhem vb. ürünler ilaç formlarıdır.</p>
<h2><a name="2"></a>Gıdalar</h2>
<h3>Hazır Gıdalar</h3>
<p>Çeşitli fiziksel veya kimyasal işlem uygulanmış (işlenmiş) ve ambalajlanmış gıda maddelerine ise
    <strong>hazır gıda</strong> denir.</p>
<p><strong>Hazır gıdalar şu şekilde sınıflandırılabilir;</strong></p>
<p><strong>Toz ürünler;</strong> Hazır çorbalar, meyve içecekleri, tatlılar&#8230; Unlu mamüller;
    Hazır ekmek, kek, gofret, kraker&#8230;<br/>
    <strong>Fermantasyon ürünler;</strong> Ekmek, peynir, yoğurt, tereyağı, turşu, alkollü içecekler&#8230;<br/>
    <strong>Dondurulmuş ürünler;</strong> Ayıklanmış sebzeler, patates kızartması, balık,
    dondurulmuş meyveler&#8230;<br/>
    <strong>Konserveler;</strong> Hazır salçalar, marmelatlar, sebzeler, ton balıkları.</p>
<p><strong>Pastörizasyon nedir?</strong></p>
<p>Pastörizasyon işlemi gıda sanayinde besin maddelerini hastalık yapıcı mikroorganizma-lardan
    arındırmak amacıyla uygulanan ısıtma yöntemidir.</p>
<p>Pastörizasyonda sütün 70-75°C ısıda 15 saniye ya da 90°C ısıda 1 saniye bekletilmesi söz
    konusudur.<br/>
    Kutu sütlerinde ise UHT (Ultra-Hight Temperature) yöntemi kullanılır. Süt 135-150°C sıcaklıkta
    2-4 saniye ısıtılır. UHT’li süt 4 ay, pastörize süt ise 3 gün dayanır.</p>
<p><strong>Hazır gıdaları alırken ve tüketirken;</strong></p>
<p><strong> </strong>Ambalaj üzerindeki içindekiler kısmı
    kontrol edilmelidir.<br/>
    <strong> </strong>Hangi katkı maddelerini içerdiğine
    dikkat edilmelidir. Bu katkı maddelerinin zararlı olup olmadığının bilincinde olunmalıdır.<br/>
    <strong> </strong>Üretim ve son kullanma tarihleri
    kontrol edilmelidir<br/>
    <strong> </strong>İlgili bakanlıkça onayının olup
    olmadığı kontrol edilmeli, onaysız ürünler satın alınmamalıdır.<br/>
    <strong> </strong> Kullanım bilgisine ve saklama
    koşullarına dikkat edilmelidir.</p>
<p><strong>Gıda katkı maddeleri ve kodları;</strong><br/>
    <strong> </strong>E 100-180 Renklendiriciler (Alura
    REDAC, amarant, azorubin ve eritrosin)<br/>
    <strong> </strong>E 200-297 Koruyucular (sitrik asit,
    sodyum benzoat)<br/>
    <strong> </strong>E 300-321 Antioksidanlar ve asit
    düzenleyiciler<br/>
    <strong> </strong>E 322-500 Emülgatörler ve
    stabilizatörler (lesitin, polisorbat 60)<br/>
    <strong> </strong>E 500-578 Asit-baz
    sağlayıcılar<br/>
    <strong> </strong>E 620-637 Tatlandırıcılar ve koku
    verenler (Monosodyum glutamat, sakkarin, aspartam)<br/>
    <strong> </strong>E 900-937 Geniş amaçlı gıda katkı
    maddleri</p>
<h3>Yenilebilir Yağ Türleri</h3>
<p>Yağ, temel olarak karbon, hidrojen ve oksijen elementlerinden oluşan suda çözünmeyen bir
    maddedir. Yağlar; bitkisel yağlar, hayvansal yağlar, mineral (madeni) yağlar vb. olmak üzere
    çeşitli sınıflara ayrılır. Gıda, yakıt, kozmetik, boya, makine sanayi ve daha birçok alanda
    kullanılmaktadır</p>
<p><strong>Sıvı Yağ Çeşitleri</strong></p>
<p>Sıvı yağlar ayçiçek, zeytin, mısır, fındık vb. bitkilerinin tohumlarından çeşitli işlemler sonucu
    elde edilir.</p>
<p><strong>Ham yağ nedir?</strong></p>
<p>Bitki tohumlarından yağ elde ederken presleme veya özütleme yöntemi bazen de her iki yöntem
    birden kullanılarak yağının çıkması sağlanır. Presleme sonrasında karışımdaki yağ, küspeden
    süzme yöntemiyle ayrılır. Özütleme sonrasında ise yağ, çözücüden ayrımsal damıtma ile ayrılır.
    Bu şekilde ham yağ elde edilir.</p>
<p><strong>Rafinerasyon nedir?</strong></p>
<p>Ham yağın gıda olarak tüketilebilecek özellik kazanması için (yenilebilir yağ hâline gelebilmesi
    için) istenmeyen maddelerin yağdan uzaklaştırılması yani yağın arıtılması gerekmektedir. Bu
    işlemlere rafinasyon denir. Rafinasyon; yağa istenilen renk ve kokuyu verme, yağın asitliğinin
    azaltılması, yağdaki mumsu maddelerin uzaklaştırılması gibi işlemleri içermektedir.</p>
<p><strong>Sızma yağ:</strong> Bitki tohumlarından sadece presleme sonucu elde edilen ve başka
    hiçbir işleme tabi tutulmayan yağlardır. Serbest yağ asidi oranı düşük olan yağlar sızma yağ
    şeklinde kullanılmaktadır. Yağın renk, koku ve tat gibi özelliklerinde herhangi bir
    değişiklik<br/>
    yapılmadan, ham yağın olduğu gibi kullanıldığı yağ çeşididir.</p>
<p><strong>Rafine yağ:</strong> Yağın asitlik miktarı fazla olduğunda ve yağda istenmeyen renk ve
    tat ve koku olduğunda, yağa rafinasyon işlemleri uygulanarak istenilen özellikte yağ elde
    edilir.<br/>
    Yağdaki serbest yağ asitlerinin oranını düşürmek için yağa NaOH gibi bazlar eklenir. Baz,
    serbest yağ asidiyle tepkimeye girerek asidi nötrleştirir. Böylece yağ asidi<br/>
    oranı istenilen seviyeye düşer. Yine yağın renginin açılması ve istenmeyen kokunun giderilmesi
    için çeşitli yöntemler uygulanır. Bu işlemler sonucunda elde edilen yağa <strong>rafine
        yağ</strong> denir.</p>
<p><strong> Riviera yağ:</strong> Sızma yağ ile rafine yağ karıştırılarak elde edilir. Riviera yağda
    genellikle rafine yağ oranı daha fazladır.</p>
<p><strong>Vinterize yağ:</strong> Yağdaki bulanık görüntüye sebep olan mumsu maddelerin
    uzaklaştırılması sonucu elde edilen yağa <strong>vinterize yağ</strong> denir.</p>
<p>Sıvı yağlar yeterince hidrojen elementiyle tepkimeye sokulduğunda ise yapay bir madde olan
    <strong>margarin</strong> elde edilir.</p>
</html>