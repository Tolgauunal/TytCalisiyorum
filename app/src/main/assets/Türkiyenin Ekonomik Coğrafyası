<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}
    </style>
</head>
<p><strong>TÜRKİYENİN EKONOMİK COĞRAFYASI</strong><br/>
    İnsanlar, hayatlarını devam ettirebilmek için çeşitli faaliyetlerde bulunurlar. Bu faaliyetlerin
    başında tarım, sanayi ve maden ürünleri üretimi gelir. Bu işlerin tamamına <strong>ekonomik
        faaliyetler </strong>denir.<span id="more-4123"></span></p>
<p><strong>TARIM</strong></p>
<p>İnsanların toprağı işleyerek, çeşitli kültür bitkileri yetiştirmesi ve onlardan ürün elde
    etmesine <strong>tarım </strong>denir.</p>
<p><strong>TARIMDA VERİMİ ETKİLEYEN FAKTÖRLER</strong></p>
<p><strong>1. Toprak ve Bakımı</strong></p>
<p>Tarım topraklarında devamlı üretim yapılabilmesi, toprağın mineralce zengin olmasına bağlıdır.
    Sürekli olarak üzerinde tarım faaliyeti yapılan toprağın, çeşitli şekillerde bakımının yapılması
    gereklidir.</p>
<p><strong>2. Sulama</strong></p>
<p>Türkiye’de tarımsal verimi etkileyen en önemli faktör sulamadır. Ülkemizin büyük bir bölümü kurak
    ve yarı kurak iklimin etkisindedir. Çoğu yerde tarımsal faaliyetin yoğunlaştığı yaz döneminde,
    kuraklık hüküm sürmektedir. Bu da tarımdaki su ihtiyacını artırmaktadır. Ayrıca, yağışların
    düzensiz düşmesi, özellikle tahıl tarımının yaygın olduğu sahalarda, her yıl üretimde
    dalgalanmalara neden olmaktadır.</p>
<p><strong>3. Gübreleme</strong></p>
<p>Sulamadan sonra, verimi artıran en önemli faktör gübrelemedir. Toprağın devamlı kullanılması
    minerallerin azalmasına neden olmakta ve verimi azaltmaktadır. Gübreleme ile mineral takviyesi
    yapılarak toprağın verimi artırılmaya çalışılır.</p>
<p><strong>4. Tohum Islahı</strong></p>
<p>Tarım ürünlerinden yüksek verim elde edilmesi, sulama ve gübrelemenin yanında kaliteli tohumun
    kullanılmasıyla da yakından ilişkilidir.</p>
<p><strong>5. Zirai Mücadele</strong></p>
<p>Hastalık ve haşerelerin üretimde zaman zaman % 20 – 30 civarında verim düşüklüğüne neden olduğu
    görülmüştür. Türkiye’de zirai mücadele ile tarlalardaki yabancı otların gelişmesi önlenmekte ve
    haşerelerin çoğalmasına imkân verilmemektedir. Böylece verim düşüklüğünün önüne
    geçilmektedir.</p>
<p><strong>6. Toprak Analizi</strong></p>
<p>Toprak analizi ile topraktaki mineral maddeler belirlenir. Böylece toprağın hangi tür bitkilere
    elverişli, hangi tür gübreye ihtiyacı olduğu saptanarak daha bilinçli tarım yapılır.</p>
<p><strong>7. Makineleşme</strong></p>
<p>Toprakların kısa sürede ve zamanında sürülmesi, hasadın zamanında yapılabilmesi günümüzde
    makineleşme ile mümkündür. Türkiye’de bazı alanlarda makineli tarıma tam geçilememiştir.</p>
<p><strong>8. Çiftçinin Eğitimi</strong></p>
<p>Günümüzde tarım, modern aletler, kaliteli tohum ve hassas ilaçlar kullanımıyla yapılmaktadır.
    Bütün bunlar çiftçinin eğitimini gerektirmektedir. Ülkemiz genelinde çiftçilerin eğitim düzeyi
    düşüktür.</p>
<p><strong>9. Tarımı Destekleyen Kuruluşlar</strong></p>
<p>Tarım ürünlerinin toplanması, pazarlanması ve işlenmesi yönüyle çiftçilerin desteklenmesi
    gerekmektedir. Türkiye’de tarıma destek sağlayan çeşitli kuruluşlar bulunmaktadır.</p>
<p><strong>TARIM İŞLETME METODLARI</strong></p>
<p><strong>a. İntansif (Yoğun) Tarım:</strong> Modern tarım metodu olarak da bilinir. Nüfus
    yoğunluğunun fazla, tarım alanlarının sınırlı olduğu ülkelerde ve bölgelerde gelişmişlik
    derecelerine göre uygulanır. (Hollanda, Belçika, Almanya, İsrail, Japonya, vb.)</p>
<p>Bu metodla, birim alandan en yüksek verim elde etme amaçlanır. Bunun için sulama, gübreleme,
    tohum ıslahı ve makine kullanımı gibi verimi artıran tüm yöntemler uygulanır. Üretimde yıllar
    arasında çok farklılıklar olmaz. Elde edilen verim ve gelir fazla olur.</p>
<p><strong>b. Ekstansif (Yaygın) Tarım: </strong>Tarım alanlarının geniş, nüfus yoğunluğunun fazla
    olmadığı ülkelerde ve bölgelerde yaygın olarak kullanılan metoddur. (Arjantin, Kanada, Brezilya,
    Hindistan vb.)</p>
<p>Bu metod uygulanırken toprak yoğun bir şekilde işlenmez. İklim şartlarına göre, verimde
    değişiklik olabilir. Daha çok tahıl ürünleri yetiştirilir.</p>
<p><strong>c. Nadaslı (Kuru) tarım:</strong> Buna ilkel tarım metodu da denir. Yağışların yetersiz
    olduğu ve sulama yapılamayan sahalarda uygulanır. Topraklardan iki yılda bir ürün alınır. Ürün
    ekilemeyen yıllarda toprak sürülür, havalandırılır. Böylece su depolaması ve mineral
    zenginleşmesi sağlanır. Türkiye’de en fazla, İç Anadolu ve Güneydoğu Anadolu bölgelerinde
    uygulanır. Karadeniz kıyılarında ise, yağışlı iklimden dolayı nadas tarımına ihtiyaç yoktur.</p>
<p><strong>TARIM ÜRÜNLERİ ve YETİŞME KOŞULLARI</strong></p>
<p><strong>A. TAHILLAR</strong></p>
<p><strong>Buğday:</strong> Orta kuşakta yarı kurak iklim bölgelerinde yetişen ve ülkemizde en
    yaygın üretilen tarım ürünüdür.</p>
<ul>
    <li>İlkbahar döneminde filizlenmek ve büyümek için yağış, yaz döneminde ise olgunlaşmak için
        kurak ve sıcak bir ortam ister.
    </li>
    <li>Kışların aşırı soğuk geçmediği yerlerde sonbaharda, Doğu Anadolu’nun soğuk yerlerinde
        ilkbaharda ekilir.
    </li>
    <li>Akdeniz ve Ege kıyılarında Haziran ayında, İç Anadolu’da Temmuz’da, Doğu Anadolu’da
        Ağustos’ta hasat edilir.
    </li>
    <li>Türkiye’de en fazla üretim İç Anadolu Bölgesi’nde yapılır. Konya, Ankara ve Adana ise il
        olarak ilk üç sırayı paylaşır.
    </li>
    <li>Karadeniz kıyılarında yazların yağışlı geçmesinden, Doğu Anadolu’nun yüksek yerlerinde ise
        yazların serin geçmesinden dolayı üretilemez.
    </li>
</ul>
<p><strong>Arpa: </strong>Türkiye’de buğdaydan sonra en çok üretilen tahıl ürünüdür. Buğdaya göre,
    biraz daha soğuk ve kurak şartlarda ve nispeten mineral oranı az olan topraklarda yetişir.
    Buğdaya göre, daha kısa sürede olgunlaşır (80 – 90 gün) Bu nedenle buğdayın yetişmediği Erzurum
    – Kars plâtolarında 2000 – 2200 m ye kadar yetişebilir. Üretim alanları genelde buğday ile
    paralellik gösterir. Türkiye üretiminin yarıya yakın kısmını İç Anadolu karşılar.</p>
<p><strong>Çavdar: </strong>Tahıllar içerisinde soğuğa en dayanıklı olanıdır. Bu nedenle, buğday ve
    arpanın yetiştirilemediği serin ve yüksek yerlerde yetiştirilebilir. Ülkemizde en çok, İç
    Anadolu ve Doğu Anadolu bölgelerinde üretilir.</p>
<p><strong>Yulaf: </strong>Yulaf, sıcak ve kurak şartlarda üretildiği gibi, serin bölgelerde de
    yetişebilir. Daha çok bisküvi ve yem sanayiinde kullanılır. Ülkemizde daha çok İç Anadolu,
    Marmara ve Çukurova’da yetiştirilmektedir.</p>
<p><strong>Mısır: </strong>Yaz döneminde yağış alan veya sulama yapılan sahalarda yetiştirilir. En
    uygun iklim, yaz yağışlarının olduğu Karadeniz iklimidir. Bu özelliğinden dolayı arpa ve buğday
    tarımından farklılık arzeder.</p>
<p>Mısır, ülkemizde Karadeniz kıyı şeridinde, Marmara’nın kuzey kesimlerinde tabii olarak yaz
    yağışlarıyla yetişebilirken, bunun dışındaki Akdeniz, Ege ve diğer iç bölgelerde yazın sulamayla
    yetiştirilir.</p>
<p>Son yıllarda, mısırın yem ve yağ sanayiinde kullanımının artmasıyla, özellikle Çukurova’da
    üretimi yaygınlaşmıştır. Bunun sonucunda da Akdeniz Bölgesi mısır üretiminde, Karadeniz
    Bölgesi’ni geçmiştir.</p>
<p><strong>Çeltik (Pirinç):</strong> Yetişme süresi boyunca yüksek nem ve sıcaklık isteği vardır.
    Türkiye’de üretim, genelde akarsu boylarında ve alüvyal ovalarda yaygındır. Yetişme döneminde
    çoğu zaman suyun içinde kalması gerektiğinden üretim zordur.</p>
<p>En fazla, Edirne’de Meriç ve Ergene nehirlerinin kenarlarında, daha sonra Samsun, Çorum,
    Kastamonu, Adana, Diyarbakır gibi illerimizden geçen akarsu kenarlarında yetiştirilir.</p>
<p><strong>B. BAKLAGİLLER</strong></p>
<p><strong>Mercimek:</strong> Yetişme döneminde yağış, olgunlaşma döneminde sıcak ve kurak iklim
    ister. Her türlü toprak koşullarına dayanıklıdır. Ülkemizde kırmızı mercimek en fazla Güneydoğu
    Anadolu’da, yeşil mercimek ise<br/>
    İç Anadolu Bölgesi’nde üretilir.</p>
<p><strong>Nohut: </strong>Yarı kurak iklim şartlarında yetişebilen nohut, en fazla İç Anadolu,
    Akdeniz, İç Ege ve Güneydoğu Anadolu’da üretilir. Baklagiller içerisinde en fazla üretim
    miktarına sahiptir.</p>
<p><strong>Fasulye:</strong> Yüksekliği 2000 m yi aşmayan ve yaz döneminde sulanabilen tüm sahalarda
    yetiştirilir. En önemli yetişme alanları, kıyı bölgelerimizdeki ovalardır. Özellikle Çukurova ve
    Antalya ovaları ile Güney Marmara Bölümü’ndeki ovalarda fasulye tarımı yaygın olarak yapılır. İç
    bölgelerimizde ise, akarsu boylarındaki bahçelerde yetiştirilir. Yıllık fasulye üretimimiz 200
    bin ton civarındadır.</p>
<p><strong>C. SANAYİ BİTKİLERİ</strong></p>
<p><strong>Tütün:</strong> Kıraç toprakları seven, yetişme döneminde nem ve yüksek sıcaklığa
    ihtiyacı olan bir bitkidir. Türkiye’nin genelinde iklim ve toprak yapısı tütün üretimine
    elverişlidir. Fakat, kalitesinin azalmaması için devlet ekim alanlarını belirlemekte ve kaliteye
    göre fiyatlandırma yapmaktadır.</p>
<p>Türkiye’deki tütün üretiminin yaklaşık yarısı Ege Bölgesi’ndeki Manisa, İzmir, Denizli, Muğla ve
    Uşak gibi illerde yapılır. Karadeniz Bölgesi’nde Samsun, Amasya, Tokat ve Sinop çevresinde,
    Güneydoğu Anadolu’da Diyarbakır, Siirt, Batman çevresinde, Marmara’da Balıkesir, Bursa
    çevresinde, Doğu Anadolu’da Malatya, Muş, Bitlis çevresinde de tütün üretimi yapılmaktadır.</p>
<p><strong>Pamuk:</strong> Yetişme döneminde yağış, olgunlaşma döneminde sıcak ve kurak iklim ister.
    Ürün verdiği dönemlerde tabandan sulanması gerekir. Bu dönemdeki yaz yağışları ürünün kalitesini
    düşürdüğü için Karadeniz kıyılarında yetiştirilemez.</p>
<p>Pamuk üretiminde Güneydoğu Anadolu Bölgesi başta gelir. Türkiye üretiminin % 48′ini bu bölgemiz
    gerçekleştirir. İkinci sırayı Ege, üçüncü sırayı Akdeniz bölgeleri alır.</p>
<p><strong>Şeker pancarı:</strong> Ülkemizde şekerpancarı üretimi, 1926 yılında Uşak ve Alpullu
    şeker fabrikalarının yapılmasıyla başlamıştır. Şekerpancarının fazla sıcaklık isteği yoktur.
    Ancak, yetişme ve ürün verme döneminde tabandan sulanması gerekir. Bu sebeple, üretim
    alanlarında mutlaka sulama imkânı gelişmiştir. Üretimi en fazla, İç Anadolu Bölgesi’nde yapılır.
    Daha sonra Orta Karadeniz, Marmara, Doğu Anadolu ve İç Ege çevresinde üretilir. Fazla yağıştan
    hoşlanmadığı için Karadeniz kıyılarında, aşırı sıcak ve kurak olan G. Doğu Anadolu’da ve yüksek
    gelir getiren ürünler bulunduğundan Ege ve Akdeniz kıyı ovalarında yetiştirilmemektedir.</p>
<p><strong>Çay:</strong> Tropikal iklim bölgelerinin tarım ürünüdür. Nemli sıcak veya nemli ılıman
    iklim koşullarında tarımı yapılabilir.</p>
<p>Türkiye’deki çay üretiminin tamamını Karadeniz Bölgesi karşılar. Doğu Karadeniz’de Rize çevresi
    en önemli çay üretim merkezidir. Artvin, Trabzon, Giresun ve Ordu illerinin yer yer 10 – 20 km
    içerilerekadar kışı şeridinde, 300 – 400m. yüksekliklere kadar çay tarım alanları
    oluşturulmuştur. Böylece çay tarım alanları genişlemiştir.</p>
<p><strong>Haşhaş:</strong> Uyuşturucu yapımında kullanılmasından dolayı, devletin denetimi altında,
    sınırlı alanlarda ve az miktarda yetiştirilen bir bitkidir. Ekim döneminde 7 – 8°C, olgunlaşma
    döneminde 12 – 13°C sıcaklık isteği vardır. Kapsüllerinin toplandığı dönemler olan yaz
    mevsiminde yağış istemez. Ülkemizde üretim, İç Ege’deki Afyon, Kütahya, Uşak, Denizli illerinden
    elde edilir.</p>
<p><strong>Keten – Kenevir: </strong>Tropikal bölgelerin bitkisi olan keten – kenevirin liflerinden
    keten kumaşı ve kot bezi yapılır. Ayrıca kenevir tohumundan, yağ çıkarımında faydalanılır. Keten
    – kenevirden uyuşturucu da yapıldığından devletin kontrolü vardır. Keten – kenevir üretimi daha
    çok, Batı Karadaniz’deki Kastamonu, Sinop ve Zonguldak çevresinde ve Marmara’da Kocaeli
    çevresinde yapılır.</p>
<p><strong>D. YAĞ BİTKİLERİ</strong></p>
<p><strong>Zeytin:</strong> Akdeniz ikliminin tabii bitkilerindendir. Yabani zeytinin (Delice)
    aşılanmasıyla kültür zeytini elde edilir. Soğuğa karşı duyarlı olduğundan, kışların ılık geçtiği
    ve don olaylarının görülmediği Akdeniz, Ege, Güney Marmara ile Karadeniz’in bazı kıyı
    kesimlerinde yetiştirilir.</p>
<p>Ülkemizde zeytin en fazla Ege Bölgesi’nde (% 60) üretilmektedir. Güney Marmara kıyıları (Gemlik-
    Mudanya) ile Akdeniz kıyıları ve Kilis çevresinde de yoğun olarak yetiştirilir.</p>
<p><strong>Ayçiçeği: </strong>Yetişme döneminde yağış, olgunlaşma döneminde güneşli bir iklim ister.
    Olgunlaşma döneminde yağış istememesinden dolayı, Karadeniz Bölgesi’nin kıyı kesimlerinde
    yetiştirilemez. Diğer bütün bölgelerimizde tarımı yapılabilir.</p>
<p>Ayçiçeği üretiminin % 78′ini Marmara Bölgesi’nde başta Tekirdağ ve Edirne olmak üzere Kırklareli,
    Balıkesir, Bursa illeri karşılar. Daha sonra, İç Anadolu Bölgesi ve Orta Karadeniz Bölümü
    gelir.</p>
<p><strong>Soya Fasulyesi:</strong> Yağı insan beslenmesinde, unu ise yem olarak kullanılan soya, en
    çok Akdeniz Bölgesi’nde (%88) üretilir. Yetişme devresi kısa olduğundan ikinci ürün olarak
    ekilir.</p>
<p><strong>Susam:</strong> Ilıman iklim bölgelerinde tarımı yapılmaktadır. Türkiye’de Marmara, Ege,
    Akdeniz, Güneydoğu Anadolu gibi sıcak bölgelerde üretilir.</p>
<p><strong>Yerfıstığı:</strong> Meyveleri toprak içinde olgunlaşır. Sıcak ve nemli iklim şartlarında
    ve gevşek topraklarda tarımı yapılır. Türkiye’de yerfıstığı üretiminin % 82′sini Akdeniz
    Bölgesi’ndeki Adana, Hatay, ve Mersin illeri karşılar. Ege ve Marmara ovalarında da üretilir.
</p>
<p><strong>E. YEM BİTKİLERİ</strong></p>
<p>Yonca, yulaf, fiğ, burçak ve korunga gibi bitkilere yem bitkileri adı verilmektedir. Türkiye’de
    ahır hayvancılığının gelişmesi ve et üretiminin artmasında yem bitkilerinin ayrı bir önemi
    vardır. Çünkü ülkemizdeki çayır ve meralar yetersizdir. Yem bitkilerinden kuru ve yaş olarak
    istifade edilir. Daha çok Ege, Akdeniz ve Marmara bölgelerinde üretilen yem bitkileri,
    fabrikalarda işlenerek kullanıma hazır hale getirilir.</p>
<p><strong>F. SEBZECİLİK</strong></p>
<p>Sebze üretiminde ilk sırayı Akdeniz Bölgesi alır. Bu bölgemizde kışlar ılık geçtiğinden seralarda
    kışın bile sebze üretilebilir. Ayrıca tarla sebzeleri de ilk önce bu bölgemizde üretilir.</p>
<p>Turfanda sebzecilik ise, bir mevsim başı üretim faaliyetidir. Bazı sebze ve meyvelerin, açık hava
    koşullarında erkenden yetiştirilip pazarlanması esasına dayanır. İlkbaharın erken başladığı
    yörelerimizde, sebze ve meyveler erken olgunlaşırlar ve 30 – 40 gün önceden pazarlara
    sunulurlar. Bu üretim faaliyetine turfanda sebzecilik, bu sebzelere de turfanda sebze denir.</p>
<p><strong>G. MEYVELER</strong></p>
<p><strong>Fındık:</strong> Ilıman iklim bölgelerinin bitkisidir. Kış sıcaklığının 5 – 6 °C, yaz
    sıcaklığının da 20 – 25 °C olduğu ve yıllık 1000 – 1500 mm yağış alan, ılıman ve serin iklim
    bölgelerinde yetişir. Don olayı ve yaz kuraklığı verimi düşürür.</p>
<p>Ülkemizde fındık tarımı, Karadeniz kıyılarında yaygındır. Özellikle Ordu, Giresun ve Trabzon
    illeri üretimin yarısından çoğunu sağlamaktadır. Daha sonra, Bolu ve Zonguldak illeri gelir.
    Karadeniz Bölgesi toplam üretimin % 76′sını karşılar. karşılar. Marmara Bölgesi’nde de Sakarya
    ve İzmit çevresinde fındık üretimi yapılır.</p>
<p><strong>Turunçgiller</strong>: Narenciye adı da verilen bu ürünler portakal, mandalina, limon,
    greyfurt ve turunçtan oluşur. Anavatanı Güneydoğu Asya’dır. Soğuğa karşı çok hassastırlar. Kışın
    sıcaklığın 0 °C nin altına düşmediği bölgelerde yetişebilir. Akdeniz Bölgesi’nin kıyı kesimi
    üretimin % 91′ini verir. Geri kalanı ise Ege kıyılarındaki Muğla, İzmir, Aydın illeri sağlar.
    Kışları ılık geçtiğinden bir miktar da Rize kıyılarında yetiştirilir.</p>
<p><strong>İncir:</strong> Anavatanı Doğu Akdeniz kıyılarıdır. Kışların ılık, yazların sıcak
    geçtiği, yıllık yağışın 600 – 700 mm olduğu denizel iklimlerde rahatça yetişebilir. Soğuğa karşı
    hassas olduğundan iç bölgelerimizde fazla yetiştirilemez.</p>
<p>İncir, en fazla Ege Bölgesi’ndeki Aydın ve İzmir çevresinde üretilir.<br/>
    (%78) Bundan başka, az miktarda Akdeniz ve Karadeniz kıyıları ile, Güney Marmara ve Güney Doğu
    Anadolu’da üretilir.</p>
<p><strong>Üzüm:</strong> Kışın -40 °C sıcaklığa kadar dayanır. Yazın sıcaklığa ve kuraklığa
    dayanıklı bir bitki olduğundan ülkemizde hemen her bölgede yetiştirilir. Yazların yağışlı
    geçmesinden dolayı Karadeniz kıyılarında ve Doğu Anadolu’nun sıcaklığı yetersiz yüksek
    yerlerinde yetiştirilemez.</p>
<p>Üretim en fazla Ege Bölgesi’nde yapılmaktadır. G. Doğu Anadolu, İç Anadolu, Marmara ve Akdeniz
    bölgelerinde de üretilir. Özellikle Ege Bölgesi’nde Manisa, İzmir, Denizli yörelerinde üretilen
    çekirdeksiz üzüm kurutularak önemli bir kısmı ihraç edilir. Üzüm, soğuğa ve kuraklığa dayanıklı
    olduğundan, ülkemizde elma ile birlikte en yaygın olan meyvedir.</p>
<p><strong>Elma:</strong> Türkiye’de üzümle birlikte en çok yetiştirilen bir meyvedir. Çiçek açma
    döneminde düşük sıcaklıklardan etkilenir. Diğer dönemlerde<br/>
    -35 °C ye kadar dayanabilir. Az kireçli ve derin topraklarda yüksek verim sağlar.</p>
<p>Elma üretimi, İç Anadolu’daki Niğde, Nevşehir, Konya çevresinde, Orta Karadeniz’de Amasya
    çevresinde, Akdeniz’de Isparta, Antalya ve Burdur çevresinde yaygındır.</p>
<p><strong>Muz:</strong> Tropikal bölge bitkisidir. Yetişmesi için yüksek sıcaklık ve bol nem
    gereklidir. Düşük sıcaklıklarda yetişemez ve don olayına karşı en hassas bitkidir. Türkiye’de,
    sadece Akdeniz Bölgesi’nde Antalya – Mersin arasındaki çok dar bir kıyı şeridinde tarımı
    yapılabilir.</p>
<p><strong>Antep fıstığı: </strong>Dünya’nın oldukça sınırlı bölgelerinde yetişen ve meyvesi kuru
    yemiş olarak kullanılan bir bitkidir. Yaz kuraklığına ve sıcaklığına dayanıklı bir bitkidir.
    Ülkemizde en fazla Gazi Antep, Şanlı Urfa ve Siirt çevresinde üretilmektedir.</p>
<p><strong>Kayısı: </strong>Ülkemizde karasal iklim bölgelerinin alçak yörelerinde
    yetiştirilmektedir. Kayısı üretimi en fazla Malatya, Elazığ, Konya, Ankara ve İzmir illerinde
    yapılır.</p>
<p><strong>HAYVANCILIK </strong></p>
<p>Ekonomik değer taşıyan hayvanların üretilmesi, beslenmesi ve pazarlanması gibi işlere <strong>hayvancılık</strong>
    denir.</p>
<p><strong>Mera Hayvancılığı</strong></p>
<p>Doğal otlaklarda yapılan hayvancılıktır. Et ve süt verimi ahır hayvancılğına göre düşüktür.
    Yağışın fazla olduğu yıllarda otlakların gürleşmesine bağlı olarak et ve süt üretimi artar.
    Ülkemizde Doğu Anadolu, İç Anadolu, Karadeniz ve Güneydoğu Anadolu bölgelerinde yaygındır.</p>
<p><strong>Besi ve Ahır Hayvancılığı</strong></p>
<p>Islah edilmiş veya iyi cins ithal hayvanlarla ahırlarda yapılan hayvancılıktır. Modern usullerle
    yapıldığı için et ve süt verimi daha fazladır.</p>
<p>Otlakların azalmasından sonra ahır hayvancılığının gerekliliği artmıştır. Ülkemizde besi ve ahır
    hayvancılığı büyükbaş hayvanlarla yapılır. Ege, Marmara, İç Anadolu bölgelerinde yaygındır.
    Ayrıca şeker fabrikalarının etrafında da ahır hayvancılığı gelişmiştir.</p>
<p><strong>TÜRKİYE’DE HAYVAN VARLIĞI</strong> <strong>VE COĞRAFİ DAĞILIŞI</strong></p>
<p><strong>1. Küçükbaş Hayvancılık</strong></p>
<p><strong>Koyun:</strong> Ülkemizde en çok beslenen küçükbaş hayvandır. İç Anadolu ile Doğu Anadolu
    bölgelerindeki koyun sayısı ülke genelinin yarısına yakındır.</p>
<p>Güneydoğu Anadolu, İç Ege ve Güney Marmara çevresinde de beslenmektedir. Karadeniz ve Akdeniz
    kıyılarında çok azdır. Türkiye’de, kıvırcık, dağlıç, karaman, merinos ve sakız gibi çeşitli
    ırklara ait koyunlar bulunur.</p>
<p><strong>Keçi:</strong> Koyuna göre daha dayanıklı olan, engebeli arazilerde yayılabilen ve süt
    üretimi iyi olan küçükbaş hayvan türüdür. Kıl keçisi ve tiftik keçisi gibi türleri vardır.</p>
<p><strong>2. Büyükbaş Hayvancılık</strong></p>
<p><strong>Sığır:</strong> Ülkemizin genelinde doğal şartlar büyükbaş hayvancılığa çok elverişli
    değildir. Bu yüzden, büyükbaş hayvancılık, küçükbaş hayvancılık kadar yaygın değildir.</p>
<p>Fakat, et ve süt veriminin daha fazla olmasından dolayı, son yıllarda daha çok tercih edilmeye
    başlamıştır. Özellikle Marmara, Ege ve İç Anadolu gibi bölgelerimizde modern ahır hayvancılığı
    giderek artmaktadır.</p>
<p>Türkiye’de sığır yetiştiriciliği en fazla, Erzurum – Kars Bölümü ile Doğu Karadeniz Bölümü’nde
    yaygındır. Buralarda yazlar serin ve yağışlı geçtiğinden gür otlaklar gelişir. Bunun sonucunda
    da sığır yetiştiriciliği kolaylaşır.</p>
<p><strong>Manda: </strong>Akarsu ya da bataklık kenarlarında beslenir. Suyu çok seven bir
    hayvandır. Sütü yağlı olduğundan kaymak yapımında kullanılır.</p>
<p>Türkiye’de daha çok Karadeniz Bölgesi’nde beslenir. Sayıları gittikçe azalmaktadır. 1994 de 305
    bine düşmüştür.</p>
<p><strong>3. Kümes Hayvancılığı</strong></p>
<p>Küçükbaş ve büyükbaş hayvancılıktan sonra, hayvancılığımızın en önemli uğraş alanlarındandır.
    Özellikle son yıllarda, kent nüfusunun artması ve sağlığa daha yararlı olmasından dolayı beyaz
    et tüketimi artmış ve kümes hayvancılığında çok büyük gelişmeler olmuştur. Kümes hayvancılığı en
    çok Marmara Bölgesi’nde yapılır. Ege ve İç Anadolu bölgelerinde de oldukça yaygındır.</p>
<p><strong>4. Arıcılık</strong></p>
<p>Ülkemiz, iklim ve bitki çeşitliliğinin fazla olmasından dolayı arıcılığa son derece elverişlidir.
    Ege Bölgesi’ndeki Muğla, İzmir, Manisa ve Aydın illeri, Akdeniz Bölgesi’ndeki Antalya ve Mersin
    illeri ile Erzurum, Kars, Hakkâri, Ordu, Rize ve Elazığ çevresinde arıcılık gelişmiştir.</p>
<p><strong>5. İpek Böcekçiliği</strong></p>
<p>Dut yaprakları ile beslenir. Salgıladığı sıvının katılaşması ile ipek telleri oluşur.
    İpekböcekçiliği en çok Güney Marmara’da Bursa, Gemlik, Balıkesir, Bilecik çevresinde
    yapılır.</p>
<p><strong>6. Balıkçılık</strong></p>
<p><strong>Deniz balıkçılığı:</strong> Ülkemizdeki su ürünlerinin büyük bir kısmı (% 90) denizlerden
    elde edilmektedir. Denizlerden sağlanan balık üretiminin<br/>
    % 67′sini Karadeniz, % 11′ini Marmara, % 13′ünü Ege, % 9′unu Akdeniz karşılar.</p>
<p><strong>Tatlı su balıkçılığı:</strong> Bu balıkçılık akarsularda tatlı su göllerinde ve
    barajlarda yapılır. Eğirdir, Beyşehir, Ulubat, İznik, Sapanca, Çıldır göllerinde tatlı su
    balıkçılığı yapılırken, Tuz Gölü, Burdur, Acıgöl ve Van Gölü’nün akarsu ağızları dışında balık
    üretimi yapılamaz. Son yıllarda Keban, Karakaya, Seyhan, Hirfanlı, Atatürk gibi baraj göllerinde
    balık üretim çalışmaları başlamıştır.</p>
<p><strong>Kültür Balıkçılığı:</strong> Son yıllarda ülkemizde temiz akarsu boylarında, özel
    yapılmış havuzlarda kültür balıkçılığı yapılmakta ve çoğunlukla alabalık yetiştirilmektedir.</p>
<p><strong>ORMANCILIK</strong></p>
<p>Türkiye, sıcaklık ve yağış koşulları bakımından ormanın yetişmesine genel olarak elverişlidir. İç
    Anadolu ve Güneydoğu Anadolu bölgelerindeki bazı alanlar hariç, ülkemizin % 70′lik kısmının
    orman olması gerekir. Fakat, bugün bu oran % 26 civarındadır. Bu durum ormanlarımızın büyük bir
    kısmının yok edildiğini göstermektedir.</p>
<p><strong>Türkiye’de ormanların coğrafi dağılışı (%)</strong></p>
<p>Karadeniz Bölgesi ……………………………………25</p>
<p>Akdeniz Bölgesi ………………………………………24</p>
<p>Ege Bölgesi ……………………………………………17</p>
<p>Marmara Bölgesi …………………………………….13</p>
<p>Doğu Anadolu Bölgesi ………………………………11</p>
<p>İç Anadolu Bölgesi ……………………………………7</p>
<p>G. Doğu Anadolu Bölgesi …………………………….3</p>
<p>Ülkemizdeki ormanların % 79′u kıyı bölgelerimizde toplanırken, % 21′i iç bölgelerimizde
    toplanmıştır. İç bölgelerdeki orman azlığının nedeni, sıcaklıkların ve yağışların yetersiz
    olmasıdır.</p>
<p><strong>MADENCİLİK ve ENERJİ</strong> <strong>KAYNAKLARI</strong></p>
<p><strong>A. MADENCİLİK</strong></p>
<p>Yerkabuğunun farklı derinliklerinden çıkarılan, ekonomik değer taşıyan mineral ve elementlere
    <strong>maden</strong> denir. Türkiye’de madencilik faaliyetleri 1935 yılında kurulan M.T.A. ile
    özel sektör tarafından yürütülmektedir.</p>
<p><strong>Türkiye’de çıkarılan önemli madenler</strong></p>
<p><strong>Demir:</strong> En zengin demir yataklarımız, Divriği (Sivas), Hekimhan ve Hasançelebi
    (Malatya), Edremit (Balıkesir), Dikili ve Torbalı (İzmir) ve Simav (Kütahya) çevresinde
    bulunmaktadır.</p>
<p>Ereğli, Karabük ve İskenderun’da demir – çelik fabrikaları bulunmaktadır.</p>
<p><strong>Bakır:</strong> Ülkemizin en zengin madenlerinden biri olan bakır yatakları, çoğu kez
    kurşun ve çinko ile birlikte bulunur. En önemli bakır yataklarımız Karadeniz Bölgesi’nde
    bulunur. Murgul (Artvin), Küre (Kastamonu), Çayeli (Rize) ve Köprübaşı (Giresun) bu bölgedeki
    başlıca yataklardandır. Ayrıca Maden (Elazığ) ve Ergani (Diyarbakır)’de de bakır yatakları
    mevcuttur.</p>
<p><strong>Krom:</strong> Paslanmayan ve çok sert bir maden olduğundan, madeni eşya yapımında ve
    kaplamasında kullanılır.</p>
<p>Krom yatakları altı ana bölgede toplanmıştır.</p>
<ul>
    <li>Fethiye, Köyceğiz, Denizli</li>
    <li>Alacakaya (Guleman) (Elazığ)</li>
    <li>Bursa, Eskişehir</li>
    <li>Adana, Kayseri, Mersin</li>
    <li>İskenderun, Kahraman Maraş, İslahiye</li>
    <li>Kopdağı (Doğu Anadolu)</li>
</ul>
<p>Krom madeni Antalya ve Guleman’daki ferro-krom tesislerinde işlenmektedir.</p>
<p><strong>Boksit: </strong>Alüminyumun hammaddesi olan boksit çok hafif olduğundan uçak sanayiinde,
    otomobil, ev, elektrik malzemesi yapımında kullanılır.</p>
<p>Boksit yatakları Seydişehir (Konya), Akseki (Antalya) İslahiye (Gazi Antep) ve Milas (Muğla)
    civarında bulunur. Buralarda çıkarılan boksit, Seydişehir alüminyum tesislerinde
    işlenmektedir.</p>
<p><strong>Bor Mineralleri:</strong> Ülkemiz bor rezervi bakımından Dünya’nın en zengin yataklarına
    sahiptir. Bu nedenle, bor madeninin çoğu ihraç edilmektedir. Bor madeninden elde edilen boraks
    ve asit borik nükleer alanda, jet ve roket yakıtında katkı maddesi olarak, ayrıca sabun,
    tekstil, cam, kâğıt sanayii, vb alanlarda kullanılır.</p>
<p>Bor mineralleri Balıkesir, Susurluk, Bigadiç çevresi ile Kütahya, Emet ve Eskişehir çevresinde
    çıkarılır. Çıkarılan mineraller Bandırma’daki tesislerde işlenir.</p>
<p><strong>Kükürt:</strong> Kükürt gübre, kimya ve boya sanayiinde kullanılır. Ayrıca kauçuğun
    işlenmesinde ve sülfirik asit üretiminde de kullanılır.</p>
<p>Ülkemizde kükürt yatakları Keçiborlu (Isparta) ve Milas (Muğla) çevresinde bulunmaktadır.</p>
<p><strong>Zımpara Taşı:</strong> Çeşitli kesici, torpüleyici ve silici aletlerin yapımında
    kullanılan zımpara taşı yönünden ülkemiz çok zengindir. Tire (İzmir), Manisa, Söke (Aydın),
    Milas (Muğla) ve Tavas (Denizli) da çıkarılır.</p>
<p><strong>Barit: </strong>Suda erimeyen bir maden olduğundan boya, deri, kimya, cam ve kauçuk
    sanayiinde kullanılır. Ülkemiz barit yatakları bakımından zengin sayılır. Antalya, Muş, Gazi
    Antep ve Eskişehir çevresinde barit yatakları bulunmaktadır.</p>
<p><strong>Tuz:</strong> Türkiye tuz yatakları bakımından son derece zengindir. Kaya tuzu yatakları
    üçüncü jeolojik zamanda, kapalı göl havzalarında suların buharlaşması ile oluşmuştur. Son
    yıllarda tuz üretimimiz üç kat artmıştır.</p>
<p>Türkiye’deki tuz üretiminin çoğu, Tuz Gölü ile İzmir Çamaltı tuzlasından sağlanır. Kaya tuzu
    yatakları, Çankırı, Kars, Iğdır ve Nevşehir çevresinde bulunmaktadır.</p>
<p><strong>Cıva: </strong>Tek sıvı madendir. Zirai ilaç yapımında, kâğıt sanayiinde, suni gübre
    üretiminde ve boya sanayiinde kullanılır. Türkiye’de Sarayönü (Konya), Ödemiş (İzmir), Manisa ve
    Uşak çevresinde çıkarılmaktadır.</p>
<p><strong>Kurşun – Çinko:</strong> Genelde kurşun ve çinko bir arada bulunur. Ülkemizde Keban
    (Elazığ) ve Kayseri çevresinde kurşun-çinko yatakları vardır.</p>
<p><strong>Lületaşı:</strong> Eskişehir çevresinde çıkarılır ve işlenir. Süs eşyası yapımında
    kullanılır.</p>
<p><strong>Oltutaşı</strong>: Erzurumun Oltu ilçesinde çıkarılır ve işlenir. Süs eşyası yapımında
    kullanılır.</p>
<p><strong>Fosfat: </strong>Gübre hammaddesi olarak kullanılan fosfat ihtiyacımızı karşılamaz. Fas,
    Tunus ve Cezayir’de yaygın olarak görülür ve daha çok bu ülkelerden ithal edilir. Türkiye’deki
    en zengin fosfat yatakları Mazıdağı (Mardin), Adıyaman, Bingöl ve Bitlis’te bulunmaktadır.</p>
<p><strong>Manganez: </strong>Çeliğe sertlik kazandırmak ve direncini artırmak için kullanılır.
    Uşak, Afyon, Muğla, Adana, Erzincan, Artvin ve Trabzon çevresinde manganez yatakları bulunur.
    İhtiyacı karşılamaz. Bu nedenle ithal edilir.</p>
<p><strong>Mermer:</strong> Ülkemiz mermer bakımından zengindir. Afyon, Kütahya, Marmara Adası,
    Kırşehir, Tokat ve İzmir çevresinde çıkarılır. Yurt dışına ihracatı yapılır.</p>
<p><strong>Volfram (Tungsten):</strong> Çok sert olması nedeniyle özel sanayi çeliği olarak
    kullanılır. Demiryolu, iş makineleri, uçak ve gemi yapımı yanında, ampüllerde enerjiyi ışığa
    çevirmede kullanılır. Bursa Uludağ’da çıkarılıp işletilmektedir. Fakat son yıllarda üretimi
    durmuştur.</p>
<p><strong>Asbest (Amyant): </strong>14 bin °C sıcaklığa dayanır. Isıya dayanıklı araç ve gereç
    yapımında kullanılır. Konserojen madde bulundurması nedeniyle, kullanımı sınırlandırılmıştır.
    Eskişehir, Bursa, Erzincan, Hatay, Kars, Ağrı, Malatya, Sivas, İskenderun, Uşak ve Konya’da
    çıkarılır.</p>
<p><strong>B. ENERJİ KAYNAKLARI</strong></p>
<p><strong>Taşkömürü:</strong> Türkiye’de Zonguldak, Amasra, Ereğli arasındaki sahada çıkarılır.</p>
<p>Demir – çelik sanayiinde enerji kaynağı olarak tüketildiğinden, Karabük ve Ereğli demir – çelik
    fabrikaları buraya kurulmuştur.</p>
<p><strong>Linyit:</strong> Türkiye genelde üçüncü jeolojik devirde oluştuğundan linyit en zengin
    enerji kaynaklarımızdan biridir. Bütün bölgelerde linyit rezervi bulunmaktadır. Taşkömürüne göre
    kalorisi daha azdır. Ancak yaygın olduğundan enerji ihtiyacımızın en önemli kısmını
    karşılamaktadır.</p>
<p>Linyit yatakları Afşin, Elbistan (K. Maraş), Tavşanlı, Seyitömer (Kütahya), Soma (Manisa),
    Yatağan (Muğla), Saray (Tekirdağ), Aşkale (Erzurum), Aydın, Amasya ve Yozgat çevresinde
    bulunmaktadır.</p>
<p>Linyitten elektrik enerjisi elde eden termik santrallerimiz, Soma, Tunçbilek, Seyitömer, Afşin –
    Elbistan, Yatağan ve Orhaneli termik santralleridir.</p>
<p><strong>Petrol: </strong>Günümüzün en önemli enerji kaynaklarından biri petroldür. Petrol ulaşım
    araçlarında yakıt olarak ve plastik, gübre, boya gibi çok değişik sanayilerde kullanılır.
    Türkiye’deki petrol yatakları fazla zengin sayılmaz. İhtiyacımızın % 90′nına yakınını ithal
    etmekteyiz.</p>
<p>Petrol yataklarımızın % 98′i G. Doğu Anadolu Bölgesi’nde bulunur. Petrol, Raman, Garzan,
    Kurtalan, Adıyaman ve Mardin çevresinde çıkarılmaktadır.</p>
<p>Ülkemizde çıkarılan ve ithal edilen petrol, Orta Anadolu (Kırıkkale), Aliağa (İzmir), Ataş
    (Mersin), İpraş (İzmit) ve Batman rafinerilerinde işlenmektedir.</p>
<p><strong>Doğal gaz:</strong> Ülkemiz, doğal gaz yatakları bakımından zengin değildir. Şu anda
    sadece Trakya’da Hamitabat ve Güneydoğu Anadolu’da Mardin – Çamurlu sahasında üretim
    yapılmaktadır. Hamitabat’tan çıkarılan doğal gazdan aynı yerde elektrik enerjisi üretilir.
    Doğalgaz ihtiyacımızın önemli bir kısmı, Rusya Federasyonu ve Cezayir’den ithal edilmektedir.
</p>
<p><strong>Su Gücü (Hidroelektrik enerjisi):</strong> Barajlardaki suyun, elektrik üreten
    santralleri çalıştırması ile oluşan enerjiye <strong>hidroelektrik enerjisi </strong>denir.</p>
<p>Türkiye’de elektrik ihtiyacının % 40 lık kısmı hidroelektrik santrallerden elde edilmektedir.
    Keban, Karakaya, Atatürk, Hirfanlı, Seyhan, Kemer ve Demirköprü gibi birçok baraj elektrik
    ihtiyacımızı karşılamaktadır.</p>
<table id="table32" border="9">
    <tbody>
    <tr>
        <td width="100%">Dışarıya akıntısı olan bazı göllerimiz, tabii baraj özelliğindedir.
            Bunlardan elektrik üretilir. Başlıcaları, <strong>Hazar, Çıldır, Tortum </strong>ve
            <strong>Kovada </strong>gölleridir.
        </td>
    </tr>
    </tbody>
</table>
<p>&nbsp;</p>
<p><strong>Rüzgâr Gücü</strong>: Ülkemizde eskiden yel değirmenlerinde ve yelkenli gemilerde
    kullanılmıştır. Fakat elektrik ve petrol enerjisinin devreye girmesiyle kullanım alanı çok
    azalmıştır.</p>
<p><strong>Jeotermal Enerji: </strong>Jeotermal enerji, yer altındaki sıcak sulardan ya da su
    buharından elde edilir. Türkiye yakın bir jeolojik devirde oluştuğundan ve genç kıvrım dağları
    kuşağında bulunduğundan dolayı, fay hatları ve fay kaynakları oldukça yaygındır. Özellikle Ege
    Bölgesi’ndeki Germencik (Aydın), Balçova (İzmir), Sandıklı (Afyon) ve Sarayköy (Denizli)
    civarında sıcak su kaynakları bulunmaktadır. Şu anda sadece Sarayköy (Denizli) de elektrik
    enerjisi üreten jeotermal santral bulunmaktadır.</p>
<p><strong>Radyoaktif Mineraller:</strong> Radyoaktif mineraller, nükleer enerji üretiminde
    kullanılır. Uranyum ve toryum gibi radyoaktif maddelerin parçalanmasıyla enerji elde edilir.</p>
<p>Ülkemizde Aydın, Uşak, Manisa, Çanakkale ve Yozgat yörelerinde uranyum, Eskişehir çevresinde
    toryum yatakları tespit edilmiştir. Fakat, şu anda, ülkemizde radyoaktif maddelerden nükleer
    enerji üretimi yapılmamaktadır.</p>
<p><strong>Güneş Enerjisi:</strong> Türkiye ve özellikle güney bölgelerimiz, Güneş enerjisinden iyi
    yararlanabilecek bir konuma sahiptir. Bu enerjiden, en çok su ısıtmada faydalanılır. Ayrıca,
    sera ısıtmasında, su pompası çalıştırılmasında, bazı elektronik aletlerin çalıştırılmasında, vs.
    Güneş enerjisi kullanılmaktadır.</p>
<p><strong>SANAYİ</strong></p>
<p>Hammaddenin mamül ve yarı mamül duruma getirilmesi faaliyetlerine <strong>üretim,</strong> üretim
    tekniğine de <strong>sanayi</strong> ya da <strong>endüstri</strong> denir.</p>
<p><strong>TÜRKİYE’DEKİ SANAYİ KOLLARI</strong></p>
<p><strong>1. Besin Sanayii</strong></p>
<p>Hammaddesi tarımsal ve hayvansal ürünlerden oluşan sanayi dalıdır.</p>
<p><strong>Şeker fabrikaları:</strong> İlk defa 1926 yılında kurulmuştur. Şekerpancarı kıyı kesimler
    hariç her yerde yetişir. Hemen işlenmesi gerektiğinden fabrikaları üretim alanları yakınında
    kurulmuştur. Şu anda ülkemizde 30′a yakın şeker fabrikası bulunmaktadır.</p>
<p><strong>Çay fabrikaları: </strong>Trabzon – Rize arasındaki bölgede bulunmaktadır.</p>
<p><strong>Un fabrikaları:</strong> Buğday, Doğu Karadeniz ve Batı Karadeniz kıyıları dışında her
    yerde yetiştirilir. Aynı zamanda halkın temel besin maddesidir. Bu nedenle un fabrikaları her
    bölgeye dağılmıştır.</p>
<p>Makarna ve bisküvi fabrikaları daha çok İç Anadolu’da yoğunlaşmıştır.</p>
<p><strong>Zeytin yağı fabrikaları:</strong> Ege ve Güney Marmara’da yoğun olarak görülür. Özellikle
    Edremit, Ayvalık, Burhaniye, Aydın, İzmir çevresinde yoğunlaşmıştır</p>
<p><strong>Ayçiçek yağı fabrikaları:</strong> Trakya’da yoğun olmakla birlikte, İç Anadolu, Ege ve
    Güneydoğu Anadolu’da da görülür. Soya ve mısırdan ise Akdeniz Bölgesi’nde yağ elde edilir.</p>
<p><strong>Tütün fabrikaları: </strong>İstanbul, İzmir, Samsun, Tokat, Malatya, Adana ve Bitlis’de
    bulunmaktadır.</p>
<p><strong>İspirtolu içki ve şarap fabrikaları:</strong> İstanbul, Yozgat, Diyarbakır, Tekirdağ,
    İzmir, Ankara, Kırşehir, Gazi Antep, Elazığ gibi merkezlerde rakı, bira ve şarap fabrikaları
    bulunmaktadır.</p>
<p><strong>Konserve ve salça fabrikaları:</strong> Marmara, Ege ve Akdeniz bölgelerinin kıyı
    kesimlerinde yaygındır.</p>
<p><strong>Süt ürünleri fabrikaları:</strong> İzmir, Balıkesir, Edirne, Erzurum, Elazığ, Kars,
    İstanbul, Trabzon ve Bursa çevresinde yer alırlar.</p>
<p><strong>2. Dokuma, Tekstil ve Deri Sanayii</strong></p>
<p>Dokuma ve giyim, Türkiye’de en gelişmiş ve üretimin önemli bir kısmının ihraç edildiği bir sanayi
    koludur.</p>
<p><strong>Pamuk ipliği ve pamuklu dokuma:</strong> Adana, Antalya, K. Maraş, Tarsus, Nazilli,
    Denizli, Manisa ve İzmir</p>
<p><strong>Yün ipliği ve yünlü kumaş:</strong> Hereke</p>
<p><strong>Suni ipek ve kumaş:</strong> İstanbul ve Bursa</p>
<p><strong>Tabii ipek ve kumaş:</strong> Gemlik ve Bursa</p>
<p><strong>Hazır giyim sanayii:</strong> İstanbul, Bursa ve İzmir</p>
<p><strong>Halıcılık:</strong> Isparta, Uşak, Gördes ve Kayseri</p>
<p><strong>Deri ve kösele işleme:</strong> İstanbul, İzmir, Bolu, Gerede ve Uşak</p>
<p><strong>3. Maden Sanayii (Metalurji Sanayii)</strong></p>
<p><strong>Demir – çelik fabrikaları:</strong> Karabük, Ereğli, İskenderun, Kırıkkale, Sivas ve
    İzmir’de bulunmaktadır.</p>
<p><strong>Alüminyum fabrikaları: </strong>Seydişehir’de bulunmaktadır.</p>
<p><strong>Bakır işleme fabrikaları:</strong> Samsun ve Artvin (Murgul) de bulunmaktadır.</p>
<p><strong>Kurşun ve çinko fabrikaları:</strong> Elazığ ve Kayseri’de bulunmaktadır.</p>
<p><strong>Krom işleme fabrikaları: </strong>Menteşe Yöresi’ndeki krom madeni Antalya’da, Elazığ ve
    çevresindeki kromlar da Guleman’daki fabrikalarda işlenmektedir.</p>
<p><strong>4. Makine Sanayii</strong></p>
<p>Türkiye otomotiv sanayiinde son yıllarda yabancı marka otomobillerin de fabrikalarının
    kurulmasıyla üretimde artış meydana getirmiştir. Bursa, İstanbul, İzmir, İzmit, Adapazarı,
    Konya, Adana gibi merkezlerde otomobil, kamyon ve otobüs fabrikaları bulunmaktadır.</p>
<p>Eskişehir ve Adapazarı’nda lokomotif ve vagon fabrikaları, Ankara – Mürted’de uçak fabrikası,
    İstanbul, Tuzla, Pendik, Gölcük ve İzmir’de gemi tersaneleri bulunmaktadır.</p>
<p><strong>5. Kimya Sanayii</strong></p>
<p><strong>Petrokimya:</strong> Batman, İzmit, Mersin, İzmir ve Kırıkkale’de petrol rafinerileri
    bulunmaktadır.</p>
<p><strong>İlaç fabrikaları:</strong> İstanbul, İzmir, Ankara, Adapazarı çevresinde yoğunlaşmıştır.
    130 civarında ilaç fabrikamız bulunmaktadır.</p>
<p><strong>Lâstik fabrikaları:</strong> İzmit, Adapazarı ve Kırşehir’de bulunmaktadır.</p>
<p><strong>Gübre fabrikaları:</strong> Mersin, Bandırma, Elazığ, Kütahya, Tekirdağ ve İskenderun’da
    bulunmaktadır. Ülkemizdeki gübre üretimi yeterli değildir.</p>
<p><strong>6. Orman Ürünleri Sanayii</strong></p>
<p>Ağaç malzemeden üretilen tüm malzemeler orman ürünleri endüstrisine girer. Karadeniz Bölgesi’nde
    hammadde fazla bulunduğundan burada gelişmiştir.</p>
<p>Başlıca kereste fabrikaları Düzce, Bartın, Ayancık, Rize, Ordu, Ardeşen, Burdur, Antalya ve
    Isparta’da bulunur.</p>
<p><strong>Mobilya Sanayii:</strong> Adapazarı, Ankara, İnegöl, İstanbul, İzmir ve Kayseri’de
    gelişmiştir. Türkiye mobilya ürünlerini ihraç edebilmektedir.</p>
<p><strong>Kâğıt fabrikaları:</strong> İzmit, Balıkesir, Giresun, Zonguldak, Taşucu, Dalaman,
    Bolvadin, Bartın ve Denizli çevresinde bulunur.</p>
<p><strong>7. Çimento, Cam, Seramik Sanayii</strong></p>
<p><strong>Çimento fabrikaları:</strong> Hammaddesi kolay temin edilir. Her bölgede inşaat
    sanayiinde kullanılır. Ayrıca ulaşım masrafları maliyeti artırır. Bu nedenle çimento fabrikaları
    Türkiye’nin her bölgesine dağılmıştır. İstanbul, İzmit, Adana, İzmir, Elazığ, Mersin, Yozgat,
    Denizli, Adıyaman, Ordu gibi merkezler bunlardan bazılarıdır.</p>
<p><strong>Cam fabrikaları: </strong>İstanbul, Denizli, Mersin, Kırklareli ve Sinop’ta cam
    fabrikaları bulunmaktadır. Ülkemiz cam ürünleri üretiminde ve ihracatında Dünya’da sayılı
    ülkeler arasındadır.</p>
<p><strong>Seramik fabrikaları:</strong> Çanakkale, Bilecik, Kütahya, İstanbul ve İzmir’de
    bulunmaktadır. Üretimin bir kısmı yurt dışına ihraç edilir.</p>
<p><strong>ULAŞIM</strong></p>
<p>İnsanların ürettikleri çeşitli ham ve işlenmiş maddelerin, haberlerin bir yerden başka bir yere
    nakledilmesine ulaşım veya ulaştırma denilmektedir.</p>
<p><strong>BAŞLICA ULAŞIM YOLLARI</strong></p>
<p><strong>1. Kara Yolları</strong></p>
<p>Ülkemizde en yaygın olan ulaşım türüdür. Yük taşımacılığının % 70′i, yolcu taşımacılığının da %
    90′ı karayolu ile yapılmaktadır. Özellikle 1950′li yıllardan sonra, karayolu yapımı artmış ve
    ulaşım araçları çoğalmıştır. Ülkemizdeki en işlek karayolları, Edirne, İstanbul, Ankara, Adana
    arası ile İstanbul, Bursa, İzmir arası ve İzmir, Aydın, Denizli arasıdır. Modern karayolu olan
    otoyollar ülkemizde sadece Edirne, İstanbul, Bolu ve Ankara arasında,Adana, Hatay çevresinde ve
    İzmir çevresinde bulunur.</p>
<p><strong>2. Demir Yolları</strong></p>
<p>Türkiye’de İlk demiryolu hattı 1866 yılında İzmir – Aydın arasında kurulmuştur. Cumhuriyetin ilk
    yıllarında demiryoluna önem verilmiştir.</p>
<p>Ancak, 1950′li yıllardan sonra, karayollarına daha çok önem verildiğinden demiryolu yapımı
    azalmıştır. Şu anda, ülkemizde 8200 km uzunluğunda demiryolu ağı vardır.</p>
<p>Bu uzunluk yeterli değildir. Sözgelimi, Almanya’da 43 bin, Fransa’da<br/>
    34 bin, İtalya’da 29 bin km lik demiryolu ağı bulunmaktadır.</p>
<p><strong>3. Deniz Yolları</strong></p>
<p>Türkiye’nin üç tarafının denizlerle çevrili olması ve iki önemli boğaza sahip olması, denizcilik
    alanında gelişmesi bakımından çok önemlidir. Dünya ticaretinde en fazla kullanılan yol deniz
    yoludur. Bu nedenle, ülkemizde deniz yolunun ve limanların geliştirilmesi gerekmektedir. 8333 km
    kıyı şeridine sahip olan ülkemizde, bölgeler arasında düzenli ve tarifeli yolcu ve yük
    taşımacılığı henüz gerçekleşmemiştir.</p>
<p>Dünya deniz ticaret filosundaki payımız % 1′e dahi ulaşmamıştır. Fakat, son yıllarda sanayi ve
    ticaretin gelişmesiyle, limanlarımızdaki indirilen – bindirilen yükte 8 – 10 katlık artışlar
    olmuştur.</p>
<p>Türkiye’de Başlıca Limanlar</p>
<p><strong>4. Hava Yolları</strong></p>
<p>Ülkemiz ulaşımında en az payı olan ulaşım sektörüdür. Çünkü, hava yolu ile ulaşım yüksek sermaye
    ve teknoloji gerektirmektedir.</p>
<p>Son yıllarda, Türk hava yollarının yanında, özel hava yolu şirketlerinin kurulması hava yolu
    taşımacılığında önemli artışlar meydana getirmiştir.</p>
<p>Ülkemizde en işlek olan hava limanlarımız <strong>İstanbul </strong>(Atatürk),
    <strong>Ankara </strong>(Esenboğa), <strong>İzmir </strong>(A. Menderes) dedir. Bunun yanında
    daha çok iç hat seferleri yapılan Adana, Antalya, Dalaman, Bodrum, Diyarbakır, Erzurum, Malatya,
    Elazığ, Van, Samsun, Trabzon gibi, 25 ayrı il merkezinde hava alanı bulunmaktadır.</p>
<p><strong>TİCARET</strong></p>
<p>Üretilen mal ve hizmetlerin alınıp satılmasına <strong>ticaret </strong>denir. İç ve dış ticaret
    olmak üzere ikiye ayrılır.</p>
<p><strong>1. İç Ticaret</strong></p>
<p>Ülke sınırları içinde, bölge ve bölümler arasında yapılan ticarete <strong>iç ticaret </strong>denir.
</p>
<p>Ülkemizde bazı il merkezleri ticaret şehirleri özelliği kazanmışlardır. Bunlar, İstanbul, Bursa,
    İzmit, İzmir, Denizli, Adana, GaziAntep, Diyarbakır, Ankara, Konya, Kayseri, Samsun, Trabzon,
    Erzurum ve Malatya gibi illerdir. Bu merkezlerde ticaretin gelişmesinde, ulaşım yolları üzerinde
    bulunmalarının büyük etkisi olmuştur.</p>
<table id="table33" border="9">
    <tbody>
    <tr>
        <td width="100%"><strong>İhracat (Dış satım):</strong>Bir ülkenin başka ülkelere yaptığı
            satışlardır.<strong>İthalat (Dış alım):</strong> Bir ülkenin başka ülkelerden aldığı
            mallara denir.
        </td>
    </tr>
    </tbody>
</table>
<p>&nbsp;</p>
<p><strong>2. Dış Ticaret</strong></p>
<p>Bir ülkenin başka ülkelerle yaptığı alışverişe <strong>dış ticaret </strong>denir. Dış ticaretin
    para karşılığına <strong>dış ticaret hacmi </strong>denir. Gelişmiş ülkelerde dış ticaret hacmi
    fazla, gelişmemiş ülkelerde düşüktür. Yine, gelişmiş ülkelerde ihracat, genelde ithalattan daha
    fazladır. Bu ülkeler dışarıdan daha çok hammadde alıp dışarıya işlenmiş sanayi ürünleri
    satarlar. Az gelişmiş ülkeler ise dışardan daha çok işlenmiş sanayi ürünleri alıp, dışarıya
    tarım ürünleri veya ham maddeler satarlar.</p>
<p><strong>TÜRKİYE’DE DIŞ TİCARET</strong></p>
<p><strong>Başlıca İhraç Ürünlerimiz</strong></p>
<ul>
    <li>Tarım ürünleri (Pamuk, fındık, tütün, baklagiller, kuru ve yaş meyveler)</li>
    <li>Dokuma ve tekstil ürünleri</li>
    <li>Hayvan ve hayvansal ürünler (Deri, yumurta, yün, tiftik)</li>
    <li>Bitkisel yağlar</li>
    <li>Bazı dayanıklı tüketim malları (Televizyon, buzdolabı, vs.)</li>
    <li>İpekli dokuma ve giyim eşyaları</li>
    <li>Mobilya, çimento, cam ve seramik ürünleri</li>
    <li>Madenler (krom, bakır, cıva, demir, bor, tuz)</li>
</ul>
<p><strong>Başlıca İthal Ürünlerimiz</strong></p>
<p>Fabrika kurmaya yarayan aletler, ham petrol, ilaç ve kimyasal maddeler, elektronik araçlar,
    motorlu araçlar, silah, optik araçlar, tropikal ürünler (muz, kahve, hurma, pirinç)</p>
<p><strong>Dış ticaretimizde önemli ülkeler</strong></p>
<p>Almanya, İtalya, ABD, İngiltere, Fransa, Hollanda, Belçika, Japonya, İran, Suudi Arabistan ve son
    yıllarda Rusya Federasyonu, Gürcistan ve Orta Asya ülkeleri (Kazakistan, Azerbaycan,
    Kırgızistan, Tacikistan, Türkmenistan)</p>
<table id="table34" border="9">
    <tbody>
    <tr>
        <td width="100%">Ülkemizde son yıllarda uygulanmak istenen diğer bir ticaret şekli de
            serbest ticarettir. Serbest ticarette ülkeler ürettikleri çeşitli malları, belli
            yerlerde kurulacak pazarlarda gümrük vergisi ödemeden pazarlamaktadır. Ülkemizde serbest
            ticaret bölgesi olarak şu anda İstanbul, Mersin, İzmir, İskenderun, Antalya ve Trabzon
            illeri belirlenmiştir.
        </td>
    </tr>
    </tbody>
</table>
<p>&nbsp;</p>
<p><strong>TURİZM</strong></p>
<p>İnsanların gezmek, görmek, eğlenmek ve dinlenmek amacıyla yaptığı gezilere
    <strong>turizm</strong> denir. Bu geziyi yapan kişilere de <strong>turist</strong> adı
    verilmektedir.</p>
<table id="table35" border="9">
    <tbody>
    <tr>
        <td width="100%"><strong>İç turizm:</strong>Vatandaşların kendi ülkeleri içinde yaptıkları
            gezilere denir.<strong>Dış turizm:</strong> Bir ülkeden başka ülkelere yapılan gezilere
            denir.
        </td>
    </tr>
    </tbody>
</table>
<p>&nbsp;</p>
<p>Dünya’nın çeşitli ülkelerindeki doğal güzellikler ve tarihi değerler insanlara çekici
    gelmektedir.</p>
<p><strong>Turizme konu olan çekicilikler şunlardır:</strong></p>
<ul>
    <li>Bazı hastalıkları tedavi edici kaplıca ve içmecelerin bulunması</li>
    <li>Tabii manzaranın güzel olması</li>
    <li>Spor sahalarının ve denize girmeye uygun plajların bulunması</li>
    <li>Tarihi kalıntıların bulunması</li>
    <li>Kaliteli malların pazarlandığı merkezler olması</li>
    <li>Kutsal ibadet yerlerinin varlığı</li>
</ul>
<p><strong>Türkiye’de turizmi etkileyen faktörler</strong></p>
<ul>
    <li>Deniz turizmine ve kış turizmine elverişli iklim koşulları</li>
    <li>Doğal ve tarihi zenginlikler</li>
    <li>Folklor zenginliği</li>
    <li>Turizm alt yapısının (ulaşım, tanıtım, konaklama) yetersizliği</li>
</ul>
</html>