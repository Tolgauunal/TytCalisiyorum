<html>
<head>
    <style type="text/css">
@font-face { font-family: 'Persian'; src: url('file:///android_asset/fonts/nunito-sans.regular.ttf'); }
@font-face { font-family: 'Persian2'; src: url('file:///android_asset/fonts/nunito-sans.regularttf'); }
@font-face { font-family: 'PersianTitle'; src: url('file:///android_asset/fonts/nunito-sans.regular.ttf');}
body {font-family: 'Persian';}
h1 {font-family: 'PersianTitle';}
h2 {font-family: 'Persian2';}



    </style>
</head>
<h2>İnsanın Doğası ve Din </h2>
<div class="text-content">
    <p>İnsanın yaratılışı itibariyle hem maddi hem de manevi yönü vardır. Yeme, içme, dinlenme,
        ısınma, barınma gibi fizyolojik ihtiyaçları insanın maddi yönünü oluştururken yüce bir
        varlığa inanma, bir dini benimseme gibi ruhsal ihtiyaçları da manevi yönünü
        oluşturmaktadır.</p>
    <p>Din, insanın bir yönden korku ve acizlikle, diğer yönden sevgi ve güvenle tabiatüstü ve
        kudret sahibi olan varlığa yani yüce Allah’a bağlanmasıdır. Bu bağlılık insanın yaratanına
        yönelmesini, derin bir saygı ve samimiyetle O’na açılmasını sağlar. Din, insanı hem içten
        hem dıştan kuşatan, onun düşünce ve davranışlarında kendini gösteren bir disiplindir. Din,
        insana kuvvetli bir irade ve sağlam bir karakter kazandırır. Din aynı zamanda
        toplumları<br/>
        yükselten, onların gelişmesini sağlayan bir kurumdur.</p>
    <p>İnsanları dine yönlendiren etkenlerin başında fıtrat, hakikati bulma isteği, zihinsel
        arayışlar, bireysel ve sosyal ihtiyaçlar gelir. İnsan doğası yüce bir varlığa sığınmak
        ister. Bunun yanında insanın zihinsel arayışları da onu bir yaratıcıya ve hayatını
        düzenleyecek kurallara yönlendirir. İnsanı inanmaya yönlendiren daha birçok etken
        vardır.</p>
    <p>Maddi ve manevi yönü olan insan, yaratılışı itibariyle inanan bir varlıktır. Tarihten
        günümüze pek çok örnek bu inanma duygusunun varlığını göstermektedir. İnsanın bu yönünün
        farkında olması hayattaki birçok olayda ona rehber olacak, yanlış arayışlara gitmesini
        önleyecektir.</p>
</div>
</html>